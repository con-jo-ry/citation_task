paramārthabhāvanākramasamunmiṣatpulakalāñchitakapolam |
svakṛtīḥ prakāśayantaḥ paśyanti satāṃ mukhaṃ dhanyāḥ || 16 ||

iha prekṣāpūrvakāriṇaḥ puruṣārthasaṃpadam abhivāñchantas tatsādhanādhigamopāyam antareṇa tadavāptim amanyamānās tadupāyāvagamanimittam eva prathamam anveṣante. dṛṣṭādṛṣṭabhedena ca dvividhaḥ puruṣārthasya panthāḥ. tatra dṛṣṭe viṣaye suciraprarūḍhavṛddhavyavahārasiddhānvayavyatirekādhigatasādhanabhāve bhojanādāv anapekṣitaśāstrasyaiva bhavati pravṛttiḥ. na hi malinaḥ snāyāt, bubhukṣito 'śnīyād iti śāstram upayujyate. 

---

adṛṣṭe tu svargāpavargamārge naisargikamohāndhatamasaviluptālokasya lokasya śāstram eva prakāśaḥ. tad eva sakalasadupāyadarśane divyaṃ cakṣur asmadādeḥ, na yoginām iva yogasamādhijajñānādyupāyāntaram apīti. tasmād asmadādibhiḥ śāstram evādhigantavyam.

tac ca caturdaśavidham, yāni vidvāṃsaś caturdaśavidyāsthānāny ācakṣate. tatra vedāś catvāraḥ. prathamo <title id="t1">atharvavedaḥ</title>, dvitīya <title id="t2">ṛgvedaḥ</title>, tṛtīyo <title id="t3">yajurvedaḥ</title>, caturthaḥ <title id="t4">sāmavedaḥ</title>. ta ete catvāro vedās tāvat sākṣād eva puruṣārthasādhanopadeśasvabhāvāḥ, <quote id="q1" titleid="t5">agnihotraṃ juhuyāt svargakāmaḥ,</quote> <quote id="q2" titleid="t5">ātmā jñātavya</quote> ityādi<title id="t5" type="generic">śruteḥ</title>.

---

smṛtiśāstram api <author id="a1">manv</author>ādyupanibaddham aṣṭakāśikhākarmaprapāpravartanādipuruṣārthasādhanopadeśy eva dṛśyate. aśrūyamāṇaphalānām api karmaṇāṃ phalavattā vidhivṛttaparīkṣāyāṃ vakṣyate. sarvo hi śāstrārthaḥ puruṣārthaparyavasāyī, na svarūpaniṣṭha iti. 

---

itihāsapurāṇābhyām apy upākhyānādivarṇanena vaidika evārthaḥ prāyeṇa pratanyate, yathoktam—

	<quote id="q1">itihāsapurāṇābhyāṃ vedaṃ samupabṛṃhayet |
	bibhety alpaśrutād vedo mām ayaṃ pratariṣyati ||</quote>

iti.

---

tad evaṃ vedapurāṇadharmaśāstrāṇāṃ svata eva puruṣārthasādhanopadeśasvabhāvatvād vidyāsthānatvam. aṅgāni vyākaraṇakalpajyotiḥśikṣāchandoniruktāni vedārthopayogipadādivyutpādanadvāreṇa vidyāsthānatvaṃ pratipadyante. teṣām aṅgasamākhyaiva tadanugāmitāṃ prakaṭayati. 

---

vicāram antareṇāvyavasthitavedavākyārthānavadhāraṇāt, mīmāṃsā vedavākyārthavicārātmikā vedākhyasya karaṇasyetikartavyatārūpam anubhavantī vidyāsthānatāṃ pratipadyate. tathā ca <author id="a1">bhaṭṭaḥ</author>—

	<quote id="q1" authorid="a1">dharme pramīyamāṇe tu vedena karaṇātmanā |
	itikartavyatābhāgaṃ mīmāṃsā pūrayiṣyati ||</quote>

iti.

---

ata eva saptamam aṅgam iti na gaṇyate mīmāṃsā, pratyāsannatvena vedaikadeśabhūtatvāt. vicārasahāyo hi śabdaḥ svārthaṃ nirākāṅkṣaṃ prabodhayituṃ kṣamaḥ. nyāyavistaras tu mūlastambhabhūtaḥ sarvavidyānām, vedaprāmāṇyarakṣāhetutvāt. vedeṣu hi tārkikaracitakutarkaviplāvitaprāmāṇyeṣu śithilitāsthāḥ katham iva bahuvittavyayāyāsādisādhyaṃ vedārthānuṣṭhānam ādriyeran sādhavaḥ. kiṃ vā tadānīṃ svāmini parimlāne tadanuyāyinā mīmāṃsādividyāsthānaparijanena kṛtyam iti. tasmād aśeṣaduṣṭatārkikopamardadvārakadṛḍhataravedaprāmāṇyapratyayādhāyinyāyopadeśakṣamam <author id="a1">akṣapādo</author>padopadiṣṭam idaṃ nyāyavistarākhyaṃ śāstraṃ śāstrapratiṣṭhānanibandhanaṃ iti dhuryaṃ vidyāsthānam. 

---

vidyāsthānatvaṃ nāma caturdaśānāṃ śāstrāṇāṃ puruṣārthasādhanajñānopāyatvam evocyate. yato vedanaṃ vidyā. tac ca na ghaṭādivedanam, api tu puruṣārthasādhanavedanam. vidyāyāḥ sthānaṃ āśrayaḥ, upāya ity arthaḥ. tac ca puruṣārthasādhanaparijñānopāyatvaṃ kasyacit sākṣād eva, kasyacid upāyadvāreṇeti tānīmāni caturdaśa vidyāsthānāny ācakṣate. yathoktam—

	<quote id="q1">purāṇatarkamīmāṃsāsādharmaśāstrāṅgamiśritāḥ |
	vedāḥ sthānāni vidyānāṃ dharmasya ca caturdaśa ||</quote>

iti.

---

anyatrāpy uktam

	<quote id="q1">aṅgāni vedāś catvāro mīmāṃsā nyāyavistaraḥ |
	purāṇaṃ dharmaśāstraṃ ca vidyā hy etāś caturdaśa ||</quote>

iti. pūrvatra tarkaśabdenopāttam, uttaratra ca nyāyavistaraśabdenaitad eva śāstram ucyate. nyāyas tarko 'numānam, so 'sminn eva vyutpādyate.  

---

yataḥ sāṅkhyārhatānāṃ tāvat kṣapaṇakānāṃ kīdṛśam anumānopadeśakauśalaṃ? kiyad iva tattarkeṇa vedaprāmāṇyaṃ rakṣyate iti nāsāv iha gaṇanārhaḥ. bauddhās tu yady api anumānamārgāvagāhananaipuṇābhimānoddhurāṃ kandharām udvahanti, tathāpi vedāviruddhatvāt tattarkasya kathaṃ vedādividyāsthānamadhye pāṭhaḥ. anumānakauśalam api kīdṛśaṃ śākyānām iti pade pade darśayiṣyāmaḥ. 

---

cārvākās tu varākāḥ pratikṣeptavyā eva. kaḥ kṣudratarkasya tadīyasyeha gaṇanāvasaraḥ. vaiśeṣikāḥ punar asmadanuyāyina evety evam asyāṃ janatāsu prasiddhāyām api ṣaṭtarkyām idam eva tarkanyāyavistaraśabdābhyāṃ śāstram uktam. iyam evānvīkṣikī catasṛṇāṃ vidyānāṃ madhye nyāyavidyā gaṇyate—

	<quote id="q1">ānvīkṣikī trayī vārtā daṇḍanītiś ca śāśvatī |</quote>

iti. pratyakṣāgamābhyām īkṣitasyānvīkṣaṇam anvīkṣā anumānam ity arthaḥ. tadvyutpādakaṃ śāstram ānvīkṣikīti. 

---

nanu catasraś ced vidyāḥ, tat kathaṃ caturdaśa darśitāḥ? naiṣa virodhaḥ. vārtādaṇḍanītyor dṛṣṭaikaprayojanatvena sarvapuruṣārthopadeśividyāvarge gaṇanānarhatvāt, trayyānvīkṣikyoś ca tatra nirdeśāc tāś caturdaśaiva vidyāḥ.

nanu vedaprāmāṇyanirṇayaprayojanaś cen nyāyavistaraḥ, kṛtam anena, mīmāṃsāta eva tatsiddheḥ. tatra hy arthavicāravat prāmāṇyavicāro 'pi kṛta eva.satyam. sa tv ānuṣaṅgikas tatra. mukhyas tv arthavicāra eva. pṛthakprasthānā hīmā vidyāḥ. sā ca vākyārthavidyā na pramāṇavidyeti. na ca mīmāṃsakāḥ samyag vedaprāmāṇyarakṣaṇakṣamāṃ saraṇim avalokayituṃ kuśalāḥ. kutarkakaṇṭakanikaraniruddhasañcāramārgābhāsaparibhrāntāḥ khalu ta iti vakṣyāmaḥ. na hi pramāṇāntarasaṃvādadārḍhyam antareṇa pratyakṣādīny api pramāṇabhāvaṃ bhajante, kim uta tadadhīnavṛttir eṣa śabdaḥ? śabdasya hi samayopakṛtasya bodhakatvamātraṃ svādhīnaṃ, arthatathātvetaratvapariniścaye tu puruṣamukhaprekṣitvam asyāparihāryam. tasmād āptoktatvād eva śabdaḥ pramāṇībhavati nānyatheti. etac cāsminn eva śāstre vyutpādayiṣyate.

---

nanv <author id="a1">akṣapādāt</author> pūrvaṃ kuto vedaprāmāṇyaniścaya āsit? atyalpam idam ucyate. <author id="a2">jaimineḥ</author> pūrvaṃ kena vedārtho vyākhyātaḥ? <author id="a3">pāṇineḥ</author> pūrvaṃ kena padāni vyutpāditāni? ādisargāt prabhṛti vedavad imā vidyāḥ pravṛttāḥ. saṃkṣepavistaravivakṣayā tu tāṃs tāṃs tatra tatra kartṝnācakṣate.

nanu vedaprāmāṇyaṃ nirvicārasiddham eva sādhavo manyanta iti kim atra vicārayatnena? na, saṃśayaviparyāsanirāsārthatvāt. yasya hi vedaprāmāṇye saṃśayānā viparyastā vā matiḥ, taṃ prati śāstrārambhaḥ. na hi viditavedārthaṃ prati mīmāṃsā prastūyate. tad uktam- 

	<quote id="q1">nānyato vedavidbhyaś ca sūtravṛttikriyeṣyate |</quote>

iti.

---

bhavati ca catuṣprakāraḥ puruṣaḥ—ajñaḥ sandigdho viparyasto niścitamatiś ceti. tatra niścitamatir eṣa munir amunā śāstreṇājñasya jñānam upajanayati, saṃśayānasya saṃśayam apahanti, viparyastasya viparyāsaṃ vyudasyatīti tān prati yuktaḥ śāstrārambhaḥ.

kathaṃ punar asya rṣer api niścitamatitvaṃ jātam? ucyate. bhavati tāvad eṣa niścitamatiḥ. sa tu tapaḥprabhāvād vā devatārādhanād vā śāstrāntarābhyāsād vā bhavatu. kim anena? 

tatraitat syāt. tata eva śāstrāntarād asmadāder api tattvādhigamo bhaviṣyatīti kim anen<author id="a1">ākṣapāda</author>praṇītena śāstreṇa? parihṛtam etat, saṃkṣepavistaravivakṣayā śāstrakaraṇasāphalyāt. vicitracetasaś ca bhavanti pumāṃsa ity uktam. yeṣām ita evājñānasaṃśayaviparyayā vinivartante, tān praty etat praṇayanaṃ saphalam itīdaṃ praṇītavān ācāryaḥ.
