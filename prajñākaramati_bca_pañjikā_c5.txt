---

evam ātmabhāvādīnām utsargaṃ rakṣāṃ ca pratipādya punar vistareṇa rakṣāśodhanavardhanāni pratipādayitum upakramate. utpāditabodhicittena hi bodhisattvena utsṛṣṭasyāpi cātmabhāvasya rakṣāśodhanavardhanāni kāryāṇi. yasmāt—

	<quote id="q1">paribhogāya sattvānām ātmabhāvādi dīyate |
	arakṣite kuto bhogaḥ kiṃ dattaṃ yan na bhujyate ||

	tasmāt sattvopabhogārtham ātmabhāvādi pālayet |
	kalyāṇamitrānutsargāt sūtrāṇāṃ ca sadekṣaṇāt ||</quote>

tac ca ātmabhāvādiparipālanādi śikṣārakṣaṇād eva syāt. anyathā narakādivinipātagamanāt tan na syāt. ata idam abhidhīyate.

śikṣyate upādīyate gṛhītasaṃvaraṇeneti vihiteṣu karaṇīyatā, pratiṣiddheṣv akaraṇaṃ śikṣā, tāṃ rakṣituṃ paripālayituṃ kāmena icchatā bodhisattvena ātmacittaṃ rakṣitavyaṃ prayatnata iti kathayiṣyamāṇāt. atha śikṣārakṣaṇādhikāre kim iti cittaṃ rakṣyata ity āha—na śikṣeti. anyathā śikṣaiva rakṣitumaśakyā calam anāyattaṃ cittam arakṣatā. cittasya calatāyāṃ śikṣāyāḥ sthairyāyogāt.

---

ito 'pi cittam eva rakṣaṇīyam ity āha.

aparikarmitā mattavaravāraṇā na janayanti tāṃ pīḍām iha loke. paraloke avīcyādau yāṃ karoti svacchandatayāvasthitaṃ cittam eva mataṅgaja eva. tathāgatājñāṅkuśena kathaṃcid vaśīkriyamāṇatvāt.

---

tasyāyattīkaraṇe guṇam āha.

yadi baddhaḥ kathaṃcid bhavet. smṛtir vakṣyamāṇalakṣaṇā. saiva rajjur bandhanopāyatvāt. samantataḥ sarvathā, asatpakṣe pracāranirodhāt. tadā bhayam astaṃgataṃ pratyastamitaṃ sarvam aśeṣam. sarvaṃ kalyāṇam abhyudayaniḥśreyasalakṣaṇam. āgataṃ saṃprāptam. devaś ced vṛṣṭo niṣpannāḥ śālaya iti yathā.

---

kutaḥ punar evam ity āha.

sarve hy ete karmākṣepavaśād aniṣṭadāyakā bhavanti. karma ca cittam eva, cetanā karmeti vacanāt. vākkāyakarmaṇor api cittam eva samutthāpakam. tadantareṇa tayor anutpatteḥ, cetayitvā karmeti vacanāt. tasmāt sarvam iha karmanirmitam eva. tac ca cittān nānyat. tad āha—

	<quote id="q1">karmajaṃ lokavaicitryaṃ cetanā tatkṛtaṃ ca tat |
	cetanā mānasaṃ karma tajje vākkāyakarmaṇī ||</quote>

na ca anapakāracittasya kecid apakāriṇo nāma. yasmāt—

	<quote id="q2">nivṛttapāpacittasya nāsti loke bhayaṃ dviṣaḥ |
	sukhahānir na tasyāsti yasya cittaṃ vaśe sthitam ||</quote>

ata idam uktam—

	<quote id="q3">cittasya damanaṃ sādhu cittaṃ dāntaṃ sukhāvaham |</quote>

tattvavādī bhagavān, vastutattvakathanaśīlatvāt. tenedaṃ tattvaṃ kathitaṃ prakāśitam—sarvaṃ cittaprasūtam iti. ataḥ sarvatra cittam eva pradhānam.

---

ittham evaitan nānyatheti prasādhayann āha.

narakapālānāṃ kuntāsimusalādīni, asipatravanasamudbhūtāni vā kena kṛtāni? na tatra kaścit kartāstīśvarādiḥ, tatkartṛtvasya anyatra niṣiddhatvāt, ihāpi niṣetsyamānatvāt. taptalohamayī ca bhūmiḥ kena ghaṭitā? tāś ca striyaḥ kutaḥ kāraṇasāmagrīto jātāḥ, yāḥ pāradārikaiḥ śālmalīvṛkṣasyādhastād upari ca dṛśyante? sa ca śālmalir vā? ato nānyat kāraṇam atra cittād upakalpanīyam. yad uktam—

	<quote id="q1">sattvalokam atha bhājanalokaṃ cittam eva racayaty aticitram |
	karmajaṃ hi jagaduktam aśeṣaṃ karma cittam avadhūya ca nāsti ||</quote>

---

tasmāc cittam evātra kāraṇaṃ nānyad ity ata āha.

pāpakarmopaskṛtaṃ cittam eva, teṣāṃ kāraṇaṃ bhagavān kathitavān. nāparaṃ kiṃcit. yata evam, tasmān na trijagati pāpacittād aparaḥ kaścid bhayahetur asti. tasmāc cittam eva vaśīkartavyam | yad uktam <title id="t1">āryaratnameghe</title>—

	<quote id="q1" titleid="t1">cittapūrvagamāḥ sarvadharmāḥ. citte parijñāte sarvadharmāḥ parijñātā bhavanti ||</quote>

api ca—

	<quote id="q2">cittena nīyate lokaś cittaṃ cittaṃ na paśyati |
	cittena cīyate karma śubhaṃ vā yadi vāśubham ||</quote>

	<quote id="q3">cittaṃ bhramate 'lātavat. cittaṃ vibhramate taraṅgavat. cittaṃ dahate davāgnivat. cittaṃ rohayate mahāmbuvat.</quote>

evaṃ vyupaparīkṣamāṇaś citte sūpasthitasmṛtir viharati, na ca cittasya vaśaṃ gacchati. api tu cittam evāsya vaśaṃ gacchati. cittenāsya vaśībhūtena sarve dharmā vaśībhavantīti.

---

syād etat—dānapāramitādiṣu katham iva cittaṃ pradhānam? sā hi sarvasattvānāṃ dāridryāpanayanalakṣaṇety āha.

dāridryaṃ hi nāma sāsravasukhabhogabubhukṣayā cittakārpaṇyam upakaraṇavaikalyaṃ vā. tad apanīya jagato yadi dānapāramitāparipūrir bhavatīty ucyate, tadā sā katham? na kathaṃcid api pūrvatāyināṃ pūrvam abhisaṃbuddhānāṃ bhagavatāṃ yujyate. kutaḥ? jagaddaridram adyāpi, nādyāpi yāvaj jagaddāridyam upaśāmyati.

---

prajñā tu nirvivādā cittam evety āha.

pañcagatisaṃsārajātyādiduḥkhaṃ prahātuṃ tatprahāṇe nirvāṇasukham adhigantuṃ te sattvā mudhā nirarthakā eva bhramanty ambare kāsīpuṣpam iva niṣphalaṃ saṃsāre. yad anuṣṭhitaṃ kvacid api na lagnam iti tad eva mam idhīyate pañcāgnisevāśiroluñcanādivratam. ke punar evaṃ bhramanti? yaiḥ saṃsārabhayabhīrubhiḥ sukhārthibhiś ca dharmasarvasvaṃ sarvalaukikalokottarakarmanidānabhūtaṃ cittaṃ bālānām agocarasvabhāvatayā guhyaṃ na bhāvitaṃ tattvacittatayā punaḥ punaḥ sthirīkṛtam. tasmād iyam atitarāṃ cittam eva. yathopavarṇitam <title id="t1">āryagaṇḍavyūhe</title>—

	<quote id="q1" titleid="t1">svacittādhiṣṭhānaṃ sarvabodhisattvacaryā. svacittādhiṣṭhānaṃ sarvasattvaparipākavinayaḥ. peyālam. tasya mama kulaputra evaṃ bhavati—svacittam evopastambhayitavyaṃ sarvakuśalamūlaiḥ. svacittam eva parisyandayitavyaṃ dharmameghaiḥ. svacittam eva pariśodhayitavyam āvaraṇīyadharmebhyaḥ. svacittam eva dṛḍhīkartavyaṃ vīryeṇa |</quote>

---

atra punar ādaram utpādayituṃ śāstrakāra āha.

añjaliṃ kṛtvā prārthayāmi. kimartham? smṛtiṃ ca saṃprajanyaṃ ca. na kevalāṃ smṛtim, nāpi kevalaṃ saṃprajanyam iti parasparāpekṣayā cakāradvayam. tatra smṛtir <title id="t1">āryaratnacūḍasūtre</title> 'bhihitā—

	<quote id="q1" titleid="t1">yayā smṛtyā sarvakleśānāṃ prādurbhāvo na bhavati. yayā smṛtyā sarvamārakarmaṇām avatāraṃ na dadāti. yayā smṛtyā utpathe kumārge vā na patati. yayā smṛtyā dauvārikabhūtayā sarveṣām akuśalānāṃ cittacaitasikānāṃ dharmāṇām avakāśaṃ na dadāti. iyam ucyate samyaksmṛtir iti.</quote>

saṃkṣepataḥ punar iyaṃ smṛtir ucyate—vihitapratiṣiddhayor yathāyogaṃ smaraṇaṃ smṛtiḥ. yac cāha—smṛtir ālambanāsaṃpramoṣa iti.

saṃprajanyaṃ tu <title id="t2">prajñāpāramitāyām</title> uktam—

	<quote id="q2" titleid="t2">caraṃś carāmīti prajānāti. sthitaḥ sthito 'smīti prajānāti. niṣaṇṇo niṣaṇṇo 'smīti prajānāti. śayānaḥ śayito 'smīti prajānāti. yathā yathāsya kāyaḥ sthito bhavati tathā tathainaṃ prajānāti. peyālam. so 'tikrāman vā pratikrāman vā saṃprajānacārī bhavati. ālokite vilokite saṃmiñjite prasārite saṃghāṭīpaṭapātracīvaradhāraṇe 'śite pīte khādite nidrāklamaprativinodana āgate gate sthite niṣaṇṇe supte jāgarite bhāṣite tūṣṇībhāve pratisaṃlayane saṃprajānacārī bhavatīti.</quote>

idam eva vakṣyati—

	<quote id="q3" titleid="ROOT">etad eva samāsena saṃprajanyasya lakṣaṇam |
	yat kāyacittāvasthāyāḥ pratyavekṣā muhurmuhuḥ ||</quote>

---

tasmin baddho 'pi punaḥ punar nirūpaṇīya ity āha.

kva punar idaṃ mano mama vartate, pūrvasminn ālambane anyatra vā gatam. gatam avagamya tato nirvatya tatraiva yojayitavyam. svarasavāhitāyām upekṣaṇīyam iti śamathadhuram ekam api kṣaṇaṃ yathā na parityajati tathā dhārayitavyam. etāvatā śīlaṃ hi samādhisaṃvartanīmam ity uktaṃ bhavati. yathoktaṃ <title id="t1">candrapradīpasūtre</title>—

	<quote id="q1" titleid="t1">kṣipraṃ samādhiṃ labhate niraṅgaṇaṃ
	viśuddhaśīlasya mi ānuśaṃsāḥ ||</quote>

ato 'vagamyate—ye kecit samādhihetavaḥ prayogāḥ, te śīle 'nugatā iti. tasmāt samādhyarthinā smṛtisaṃprajanyaśīlena bhavitavyam. tathā śīlārthināpi samādhau yatnaḥ kārya iti.

---

samādhānaparityāgāvakāśam āha.

agnidāhādi bhayam. tathā ratnatrayapūjādikṛta utsavaḥ. samadhikataraḥ sattvārthādir vā. tatsaṃbhave yadi sthātum aśaktaḥ, tadā kāmacāra ity anujñātam, sāpattiko na bhavatīty arthaḥ. kutaḥ punar ayam aniyamo labhyata ity āha—dānetyādi | śīlaṃ yady api dānāt prakṛṣṭam, tathāpy avaraśikṣāyāṃ śikṣamāṇasya tadanantaram eva uttaraśikṣāvasthitasyābhyāsapāṭavābhāvāt kathaṃcit tāvatkālaṃ tato nivartamānasyāpi nāpattiḥ. dānasyāsau kālo na śīlasya. ata evoktam—yady aśakta iti. etāvanmātreṇedam udāharaṇam. yathoktam—<quote id="q1">tatraikasyāṃ śikṣāyāṃ niṣpādyamānāyām aśaktasya, itaraśikṣānabhyāsād anāpattiḥ.</quote> <title id="t1">āryākṣayamatisūtre</title> 'py evam avocat—

	<quote id="q2" titleid="t1">dānakāle śīlopasaṃhārasyopekṣā.</quote>

na cātaḥ śithilena bhavitavyam.

---

asmād api saṃvegamanasikārāc cittasyānarthavivarjanena rakṣā vidhātavyety āha.

aticireṇa kālena labdham uktaṃ kṣaṇavaraṃ smaraṇena cetasi kṛtvā punaḥ punar antaraṃ sthirīkaromīdṛśam uktasvabhāvam. aprakampyaṃ kampayitum aśakyaṃ kāmādivitarkapavanaiḥ parvatarājavat.

evam etābhyāṃ śīlasamādhibhyām anyonyasaṃvardhakābhyāṃ cittakarmapariniṣpattiḥ. tasmād avasthitam etat—cittaparikarmaiva bodhisattvaśikṣā iti. tena yad uktam—

	<quote id="q1">cittarakṣāvrataṃ muktvā bahubhiḥ kiṃ mama vrataiḥ |</quote>

tat pariniṣṭhitam.

---

avakramakuṭilaṃ paramaprītirasabharāvanatena cakṣuṣā tṛṣita iva śītalajala paramāhlādakaraṃ saṃpivanniva sattvān vyavalokayan. na raktena na duṣṭena mugdhena. paramopakārakā hy ete. kutaḥ? yasmād etān sattvān samāsādya durlabhalābhaṃ buddhatvaṃ me bhaviṣyaty utpatsyate. evaṃ ca viharan adyatve 'pi sattvārthasamartho bhavatyeva. yad uktam—

	<quote id="q1">sarvatrācapalo mandam itasnigdhābhibhāṣaṇāt |
	āvarjayej janaṃ bhavyam ādeyaś cāpi jāyate ||</quote>

etad eva ca bodhisattvasya kṛtyaṃ yad uta sattvāvarjanaṃ nāma. yathā <title id="t1">dharmasaṃgītisūtre</title> <author id="a1" type="speaker">āryāpriyadarśanena bodhisattvena</author> paridīpitam—

	<quote id="q2" authorid="a1" titleid="t1">tathā tathā bhagavan bodhisattvena pratipattavyaṃ yat sahadarśanena sattvāḥ prasīdeyuḥ. tat kasmād dhetoḥ? na bhagavan bodhisattvasyānyat karaṇīyam asty anyatra sattvāvarjanāt. sattvaparipāka eveyaṃ bhagavan bodhisattvasya dharmasaṃgītiḥ.</quote>

evam akriyamāṇe ko doṣa iti cet—

	<quote id="q3">anādeyaṃ tu taṃ lokaḥ paribhūya jināṅkuram |
	bhasmacchannaṃ yathā vahniṃ pacyeta narakādiṣu ||</quote>

tasmāt sattvārādhanam eva bodhisattvasya karma upakārikṣetram asādhāraṇaṃ puṇyaprasūtihetur iti.

---

yata evaṃ tasmāt svaśarīraśirodānādi na kartavyam iti niṣiddham. kadā? aśuddhe mitrāmitretarasarvavyasanijanasādhāraṇapravṛtte kṛpācitte. atyārabdhena hi vīryeṇa svaparahitārthasya bādhā syāt. samapravṛtte punar āśaye svaparātmano 'tirikte vā na niṣidhyate. yaduktam—tathā svaparabodhipakṣaśrutādyantarāyakarau tyāgātyāgau na kāryau. adhikasattvārthaśaktes tulyaśakter vā bodhisattvasyādhikatulyakuśalāntarāyakarau tyāgātyāgau na kāryāv iti siddhaṃ bhavati.

idam eva ca saṃdhāya <title id="t1">bodhisattvaprātimokṣe</title> 'bhihitam—

	<quote id="q1" titleid="t1">yas tu khalu punaḥ śāriputra abhiniṣkrāntagṛhāvāso bodhisattvo bodhyaṅgair abhiyuktaḥ, tena kathaṃ dānaṃ dātavyam, kataraṃ dānaṃ dātavyam, kiyadrūpaṃ dānaṃ dātavyam? peyālaṃ. dharmadāyakena bhavitavyam. yaś ca śāriputra gṛhī bodhisattvo gaṅgānadīvālikāsamāni buddhakṣetrāṇi saptaratnaparipūrṇāni tathāgatebhyo 'rhadbhayaḥ samyaksaṃbuddhebhyo dānaṃ dadyāt, yaś ca śāriputra pravrajyāparyāpanno bodhisattvaḥ ekāṃ catuṣpadikāṃ gāthāṃ prakāśayet, ayam eva tato bahutaraṃ puṇyaṃ prasavati. na śāriputra tathāgatena pravrajitasyāmiṣadānamanujñātam. peyālaṃ. yasya punaḥ śāriputra pātrāgataḥ pātraparyāpanno lābho bhaved dhārmiko dharmalabdhaḥ, tena sādhāraṇabhājinā bhavitavyaṃ sārdhaṃ sabrahmacāribhiḥ</quote>

tatraivāha—

	<quote id="q2" titleid="t1">yas tu khalu punaḥ śāriputra anabhiniṣkrāntagṛhāvāso bodhisattvaḥ, tena dharma āsevitavyaḥ. tatra tenābhiyuktena bhavitavyam iti. anyathā hi ekasattvārthasaṃgrahārthaṃ mahataḥ sattvarāśes tasya ca sattvasya bodhisattvāśayaparikarmāntarāyān mahato 'rthasya hāniḥ kṛtā syād.</quote>

anenopāyakauśalena viharan na bodhimārgāt paribhraśyate. ayam abhiprāyaḥ—dattaḥ pūrvam evānenātmabhāvaḥ sarvasattvebhyaḥ. kevalam akālaparibhogāt parirakṣaṇīyaḥ. ato na mātsaryasyāvakāśaḥ. nāpi pratijñātārthahānir iti. yad uktam—

	<quote id="q3">bhaiṣajyavṛkṣasya sudarśanasya mūlādibhogyasya yathaiva bījam |
	datvāpi saṃrakṣyam akālabhogāt saṃbuddhabhaiṣajyataros tathaiva ||</quote>

---

gambhīrodāradharmabhājanaṃ ca sattvaṃ nimittajñair jñātvā na śrāvakayānādidharmeṣv avatārayet. na cācāraṃ śikṣāsaṃvarakaraṇīyatāṃ muktvā sūtrāntādipāṭhenaiva tava śuddhir bhaviṣyatīti dharmakāmaṃ prabhāvayet. āha cātra punar aparo 'nartho <title id="t1">ratnakūṭe</title> dṛṣṭaḥ— 

	<quote id="q1" titleid="t1">aparipāciteṣu sattveṣu viśvāso bodhisattvaskhalitam. abhājanībhūteṣūdārabuddhadharmaprakāśanā bodhisattvaskhalitam. udārādhimuktikeṣu sattveṣu hīnayānaprakāśanā bodhisattvaskhalitam.</quote>

<title id="t2">āryasarvadharmavaipulyasaṃgrahe</title> sūkṣmo 'py anartha uktaḥ—
	
	<quote id="q2" titleid="t2">sūkṣmaṃ hi mañjuśrīḥ saddharmapratikṣepakarmāvaraṇam. yo hi kaścin mañjuśrīḥ tathāgatabhāṣite dharme kasmiṃścit śobhanasaṃjñāṃ karoti, kvacid aśobhanasaṃjñām, sa saddharmaṃ pratikṣipati. tena saddharmapratikṣeptrā tathāgato 'bhyākhyāto bhavati, saṃgho 'pavādito bhavati, ya evaṃ vadati—idaṃ yuktam idam ayuktam.</quote>

<title id="t3">āryākāśagarbhasūtre</title> ca mūlāpattiprastāve coktam—

	<quote id="q3" titleid="t3">punar aparam ādikarmiko bodhisattvaḥ keṣāṃcid evaṃ vakṣyati—kiṃ bhoḥ prātimokṣavinayena? śīlena surakṣitena śīghraṃ tvam anuttarāyāṃ samyaksaṃbodhau cittam utpādayasva. mahāyānaṃ paṭha. yat te kiṃcit kāyavāṅmanobhiḥ kleśapratyayād akuśalaṃ karma samudānītam, tena te śuddhir bhaviṣyaty avipākam, yāvad yathā pūrvoktam. iyam ādikarmikasya bodhisattvasya tṛtīyā mūlāpattiḥ.</quote>

---

ekayādvitīyayānyastriyā. gṛhipravrajitayor idam iha sādhāraṇam ity anyagrahaṇam. na kuryād yānādi. saṃkṣepeṇa saṃkalayya darśayann āha. lokānāṃ yat prasādajanakaṃ na bhavati, tat sarva dṛṣṭvā śāstre vyavahāre vā. pṛṣṭvā vijñān. varjayet. anenaitad darśitaṃ bhavati—dṛṣṭe 'pi yadbādhākaram evaṃvidhaṃ tadvarjayet āpattir bhavatīti. yaduktam—

	<quote id="q1">ratnameghe jinenoktas tena saṃkṣepasaṃvaraḥ |
	yenāprasādaḥ sattvānāṃ tad yatnena parityajet ||</quote>

---

ukto vidūṣaṇāsamudācāraḥ. pratipakṣasamudācārapratyāpattibale 'pi vistareṇa śikṣāsamuccayād eva draṣṭavye. <title id="t1">āryamaitreyavimokṣe</title> tu bodhicittena pāpaviśuddhir uktā. taccoktam eva prāk. jināśrayāt pāpaviśuddhau sūkarikāvadānam udāhāryam.

	<quote id="q1">ye buddhaṃ śaraṇaṃ yānti na te gacchanti durgatim |
	prahāya mānuṣān kāyān divyān kāyāṃl labhanti te ||</quote>

evaṃ dharmaṃ saṃghaṃ cādhikṛtya pāṭhaḥ. anenāśrayabalamuktam.

---

yad uktaṃ kalyāṇamitrān utsargād iti tadāha.

kalyāṇakarmaṇy abhyudayaniḥśreyasaprāptilakṣaṇe mitram asādhāraṇo bandhuḥ, tat kāyajīvitavipraṇāśabhayabhīto 'pi na tyajet. kalyāṇamitrānuśaṃsāś ca <title id="t1">prajñāpāramitāyām</title> <title id="t2">āryāṣṭasāhasrikāyāṃ</title> sadāpraruditaparivartād veditavyāḥ. <title id="t3">caturdharmakasūtre</title> 'py uktam—

	<quote id="q1" titleid="t3">kalyāṇamitraṃ bhikṣavo bodhisattvena mahāsattvena yāvajjīvaṃ na tyaktavyam api jīvitahetoḥ.</quote>

aparityājyasya kalyāṇamitrasya lakṣaṇam āha bodhisattvaśikṣāsaṃvare vyavasthitam. mahāyānārthapaṇḍitam. etādṛśaṃ sudurlabham.

---

kalyāṇamitrasya paryupāsanaparijñānārtham āha.

śrīsaṃbhavavimokṣād <title id="t1">āryagaṇḍavyūhaparivartāt</title> kalyāṇamitraparyupāsanaṃ śikṣet jānīyāt. yathoktam <title id="t2">āryagaṇḍavyūhe</title> <author id="a1" type="speaker">āryaśrīsaṃbhavena</author>— 

	<quote id="q1" authorid="a1" titleid="t2">kalyāṇamitrasaṃdhāritāḥ kulaputra bodhisattvā na patanti durgatiṣu. yāvat saṃcodakāḥ kalyāṇamitrā akaraṇīyānām. saṃnivārakāḥ pramādasthānāt. niṣkāsayitāraḥ saṃsārapurāt. tasmāt tarhi kulaputra evaṃmanasikārāpratiprasrabdhena kalyāṇamitrāṇy upasaṃkramitavyāni. pṛthivīsamacittena sarvabhārodvahanāparitasanatayā. vajrasamacittenābhedyāśayatayā. cakravālasamacittena sarvaduḥkhāsaṃpravedhanatayā. lokadāsasamacittena sarvakarmasamādānāvijugupsanatayā. rajoharaṇasamacittena mānābhimānavivarjanatayā. yānasamacittena gurubhāranirvāhanatayā. aśvasamacittena akrudhyanatayā. nausamacittena gamanāgamanāparitasanatayā. suputrasadṛśena kalyāṇamitramukhavīkṣaṇatayā. ātmani ca te kulaputra āturasaṃjñotpādayitavyā kalyāṇamitreṣu ca vaidyasaṃjñā, anuśāsanīṣu bhaiṣajyasaṃjñā, pratipattiṣu vyādhinirghātanasaṃjñā. ātmani ca te kulaputra bhīrusaṃjñotpādayitavyā, kalyāṇamitreṣu śūrasaṃjñā, anuśāsanīṣu praharaṇasaṃjñā, pratipattiṣu śatrunirghātanasaṃjñā.</quote>

yad uktaṃ sūtrāṇāṃ ca sadekṣaṇād iti tad upadarśayitum āha. etad iha śāstre pratipāditam, anyad yad iha noktam. buddhena bhagavatā bodhisattvānāṃ karaṇīyatayā nirdiṣṭam, tan nānāsūtrāntārthaparicayād veditavyam.

---

niyamena śikṣādarśane 'pi sākalyena sarveṣām upayogam āha.

yato heyād akaraṇīyān nivāryate, na karaṇīyam etad iti pratiṣidhyate yatra śikśāsamuccaye sūtrasamuccaye vā. yad eva karma kartavyatayā niyujyate vidhīyate, tat prasiddhaṃ vihitaṃ vā. lokānāṃ cittam āśayaḥ tasya rakṣārtham, tadyathā vikopitaṃ na syāt. śikṣāṃ dṛṣṭvā śikṣāsamuccayādiṣu. pratipādaṃ samācaret, yatra yad yathā yujyate, tatra tathā vyavaharet. anyathā arthasaṃmūḍhavyavahārasyāpattikaśmalatā syāt.

etāvatā ātmabhāvasya śuddhir ākhyātā. yad āha—

	<quote id="q1">ātmabhāvasya kā śuddhiḥ pāpakleśaviśodhanam |
	saṃbuddhoktyanusāreṇa yatnābhāve tvapāyagaḥ ||</quote>
