---

sādarārthas tu nirastasarvāvaraṇābhrajāle grāhyagrāhakāroparahite. anena pratyāhāradhyānāṅge ukte. cakṣate

	<quote id="q1">pratyāhāro daśānāṃ viṣayaviṣayinām apravṛttiḥ śarīre
	prajñā tarko vicāro ratir acalasukhaṃ dhyānam apy ekacittam |</quote>

iti.

---

niḥśeṣasaṃkhyayā ānto nirodhito baddho bahirnirgamābhāvād vikalpaś ca savāsanācaturaśītisahasracittakṣaṇalakṣaṇo vāyuś ca prāṇāpānavātau yena yatra vā. anena ca prāṇāyāmadhāraṇāṅge ukte. tathā ca—

	<quote id="q1">prāṇāyāmo dvimārgaskhalanam api bhaven madhyame prāṇaveśo
	bindau prāṇapraveśo hy ubhayagatihato dhāraṇā caikacittam ||</quote>

iti.

---

sva ātma cittam, sa eva ākāśadhātuḥ. sarvākārāvalokitaviśvabimbam tatra. anena ca anusmṛtyaṅgam uktam. tathā ca

	<quote id="q1">caṇḍālyālokanaṃ yad bhavati khalu tanau cāmbare 'nusmṛtiḥ syād</quote>

iti.

---

uditaś caṇḍālyā sparśād uṣṇīṣacakrād āgataḥ. nirābhāsaprakāśatvāt svālokaḥ. sarvalokānāṃ tadādhāratvāt sarvabuddhaiḥ śirasi vajrāgre ca dhṛtatvāl lokeśvaraḥ. ṣoḍaśānandaśukratvāt pūrṇacandraḥ. paścād viśeṣaṇasamāsaḥ. anenāpi samādhyaṅgam uktam—

	<quote id="q1">prajñopāyātmakenākṣaraṇasukhavaśāj jñānabimbe samādhiḥ |</quote>

iti cakṣate.

vibhāti jayati. anena namaskāra ākṣiptaḥ. tena taṃ prati praṇata iti labhyate.

---

akhilasukhaṃ paramākṣarapañcakāmopabhogasukhaṃ tanvānaḥ sphārayan. kalpojjhito dvandvarahitaḥ. nirgatir akṣaratvenācaladrūpaḥ. jagadupasevyatvān nāthaḥ. avāggocaratvena kaścit. alaṃkarotu adhitiṣṭhatu. jagataś cittaṃ jaganmānasam. vicittam acittacittaṃ tenodetīti vicittodayaḥ. virodhas tu sugamaḥ.

	<quote id="q1">gurur buddho gurur dharmo guruḥ saṅghas tathaiva ca |
	gurur vajradharaḥ śrīmān gurur evātra kāraṇam ||</quote>

iti sadbhūtaguṇodbhāvanāpuraḥsaram aviparītatattvopadeṣṭāraṃ śrīguruṃ namaskāram āha—kiṃcid iti.

---

kiṃcitkalpaparigrahaḥ kiṃcid apy astīti svīkāraḥ. astīti śāśvatī dṛṣṭir ity arthaḥ. grāsāya ṣaḍgatisaṃsāraduḥkhānubhavāyāvaśyaṃ duḥkhahetutvād baddhagrahaḥ. uktaṃ ca—

	<quote id="q1">tilatusamatta vi sallaḍā veaṇu karaï avassa ||</quote>

tasya vikalpaleśasyāpi tyāgas tattyāga ucchedadṛṣṭir ity arthaḥ. sa sahasojjhito 'vicāryocchedadṛṣṭir iti yāvat. anantakalpaduḥkhahetutvāt tīvramahāduḥkhahetutvāc ca ciratarāpāraḥ sa cāsau prapātaś ca avīcyādinarakapātaḥ. taṃ prasūte tatra prasavati prerayatīti vā. tathoktaṃ ca—

	<quote id="q2">yeṣāṃ tu śūnyatā dṛṣṭis tān asādhyān babhāṣire |</quote>

iti. ittham anena prakāreṇa satpathaviplave muktimārgavyālope sati yaḥ śrīgurur nabhobimbaṃ dhūmādisarvākāraviśvabimbaṃ cittavyatītam acittacittarūpaṃ vyomadayātma śūnyatākaruṇābhinnaṃ diśati prayacchati sacchiṣebhya iti śeṣaḥ, taṃ varaguruṃ śrīguruṃ vande kāyavāṅmanobhiḥ praṇamāmi mudā harṣeṇa sadā triṣkālam.

---

punas <title id="t1">tantrādhirāja</title>māhātmyam ādarśayati—sarveti. sarvajñeyagaṇasya sakalabāhyādhyātmikavidyāsthānanivahasya āspade ādhāre. uktaṃ ca—<quote id="q1">tan nāsti yan noditam <title id="t2">ādibuddhe</title></quote>. yatra <title id="t1">tantrarāje</title>. bhagavato buddhasya. sarvajñasaṃjñā sarvajña ity abhidhānam. anvitā anugatārtha āsīt. yatra ca sattattvaratnākāra īśvarādigaditaṃ tṛṇavat plāvamānatvenāsāratvāt tṛṇam āsīt. prajñāpāramitāpi sarvadharmaśūnyatāpratipattir api. sakalāś ca te unmīlanto bahalībhavanto ye vikalpadrumās tesāṃ pradhvaṃsaḥ paramākṣarasamarasībhāvo yasyāṃ sā tathā. gaganodbhavasya viśvabimbodbhavasya buddhasya jananī mātā śuddhātmanaḥ sakalavikalpānaṅkitamūrteḥ.

---

yasmin vimalanabhasi meghādyāvaraṇarahite nirmite 'ntarālāvalambitayā vyāpārite, locanārdhe pihitāpihitanetre sphuradurukaruṇayā ārdrāt sarasād āśayāc cittād āśrayaṃ vikalpacittam aśnāti niḥsvabhāvīkaroti iti tasmāt. anena saṃpradāya uktaḥ. uktaṃ ca. andhakāre na kiṃcid api cintayed ity uddeśaḥ. anyatra ca—

	<quote id="q1">utpāṭya ca manomūlaṃ kṛtvā śūnye 'tha gharṣaṇam |
	avidyātimirāndhānām añjanaṃ kim ataḥ param ||</quote>

iti. <author id="a1">sarahapādair</author> api—

	<quote id="q2" authorid="a1">savvabhāva vaḍha khasama karijjaï |
	khasamasahāveṃ cīa dharijjaï ||
	so vi cīa acīa karijjaï |
	tenāṇuttarabohi lahijjaï ||</quote>

iti.

anena sarvākāranirākāro hetur ity uktaṃ bhavati. sadasadubhayabhāvābhāvanirbhedī sadasadādicatuṣkoṭivinirmuktaḥ. akasmād vikalpahetum anapekṣya svānubhavo bhavatīti śeṣaḥ. udayann utpādyamāno 'khiladhūmādidaśanimittānugamo yasya sa śūnyatāyāḥ sambandhī. nimittāny utpannakramadyotakāni saṃvṛtiparamārthasatyaikatvaprakāśakāni.

---

sadgurūpadeśalabdhena labdhaśrīgurusampradāyena. duṣṭasaṅgaparivarjitena parivarjitapāpamitreṇa. paribhāvitadhūmādinimittatvād dhūmādinimittaparibhāvitena bodhicittasthirīkaraṇaikadakṣeṇa. prathamapravṛttatvād ādikarmikeṇa. viśodhitamadhyamāvāhatvān madhyamāviśodhitena. uktaṃ ca—

	<quote id="q1">dhūmādīn bhāvayitvā tu cittaṃ kṛtvā tu niścalam |
	madhyamāṃ śodhayitvā tu bhāvayet paramākṣaram ||</quote>

iti. maṭhaś chāttrādinilayaḥ. vihāro bhikṣusāṅghikavāsaḥ. ākāśadhātau viśvabimbe sarvākāraśūnyateva ādarśas tatra pratisenāvat sādhakacintāvat. anutpannadharmāvalokitena avalokitāvikalpitadharmeṇa. bālajanakalpitabahirarthābhāvāt svacittaspharaṇapratibhāsasvapnasadṛśārthacittena. vaibhāṣikasautrāntikayogācāramatānantaḥpātāt paramāṇusaṃdohātmakadharmavicāraśūnyena. cārvākamatāpraveśād dūrīkṛtocchedavādatvād ucchedaśūnyatādūrīkṛtena. adhyātmasukham eva divyamudrāsukham eva svasaṃvedyo dharmas tadanuraktena. karmāṅganajñānāṅganodbhūtasukhānāsaṅgād bāhyendriyasvasaṃvedyasukhadharmaparivarjitena. prajñopāyātmakena dhūmādinimittodayānantaraṃ samādhyaṅgasphuṭībhāvāya suśiṣitakarmāṅganānurāgarasikena. 

---

uktaṃ ca—

	<quote id="q1">vajraṃ padme pratiṣṭhāpya prāṇaṃ bindau niveśayet |
	bindūn cakreṣu bindūnāṃ spandaṃ vajre nirodhayet ||</quote>

iti. anavarataṃ mahāmudrālīnacittena vā.

---

idānīṃ mārgād bhraṣṭasya tattvāprāptim āha—tathā mārgetyādi. tathāgatena yat proktam yat ṣoḍaśacatuḥprabhedaṃ tat tattvaṃ caturthaṃ śrīguruvaktraṃ na prāpnoty ayogī vividhavikalpādimārgeṇa. vividhavikalpaḥ padmasūryacandrarāhukālāgnibījacihnapariṇāmamukhabhujavarṇasaṃsthānavīrakramasvādhiṣṭhānakramādi. ādiśabdena sarvadharmocchedaśūnyatāvādādi. etat tattvaṃ prakaṭam <title id="t1" type="chapter">abhiṣekapaṭale</title> 139—

	<quote id="q1" titleid="t1">kāmānandas tu kampākṣaram api ca catuṣkeṇa yogaḥ sa ekaḥ
	pūrṇā śakty udbhavo vai bhavati ca paramānanda eva dvitīyaḥ |
	jvālā binduś ca ghūrmā punar api viramānanda evaṃ tṛtīya
	oḍḍā nādaś ca nidrā bhavati ca sahajānanda evaṃ caturthaḥ ||</quote>

iti.

---

sa iva tadvat. cittasyābhāsaś cittābhāsas traidhātukadarśanaṃ na dṛśyate kalpabhāvanopāyair vikalpābhīkṣṇābhimukhīkaraṇadvāraiḥ. asau cittābhāso dṛśyate lalanārasanaikayogeneti. karaṇe tṛtīyā. ekayogo 'dvayayogas tatraiva svacitta eveti. uktaṃ <title id="t1">paramārthasevāyām</title> api—

	<quote id="q1" titleid="t1">kāṣṭhād dhavis toyam apīndukāntād
	dadhnā ghṛtaṃ lohakulaṃ śilābhyaḥ |
	strīyonisaṅgād avinaṣṭasaukhyaṃ
	gṛhṇantu yogyas tadupāyayogaiḥ ||

	citte na kaścid bhavatāpanīyo
	na kṣepaṇīyo na ca hānivṛddhī |
	citte svacittapratibhāsamātraṃ
	traidhātukaṃ toyagato yathārkaḥ ||</quote> iti |

ekam eva cittaṃ prajñābimbagatam anekam iti bhāvaḥ.

---

etad eva darśayann āha—yata evaṃ tasmād ityādi muktakena yad uktaṃ pratyāhārādipañcāṅgalābhināṃ samādhyaṅgasphuṭībhāvāya bodhicittasthirīkaraṇaikadakṣeṇeti tad evāha—dhūmetyādi. dhūma evādir yasya nimittasya tena. nimittaṃ pratyayo yena sūcyate 'bhimataṃ tad iti. prāṇāyāmaḥ kumbhaka ūrdhvādhas trināḍīnirodhātmā. madhyavāhena cittanāḍyāṃ vāho 'nupraveśaḥ prāṇavāyoḥ. vidyāvratena vidyāpradhānaṃ vrataṃ brahmacaryam. vidyā svajinābhiṣiktā guṇavatī grāhyā. guruṇā <title id="t1">abhidhānottare</title> 'pi—

	<quote id="q1" titleid="t1">saṃprāpya pukkasīṃ cānyāṃ rūpayauvanamaṇḍitām |
	ekayogakṛtābhyāsāṃ samayajñāṃ dṛḍhavratām ||
	nirlajjāṃ niḥspṛhāṃ dhīrāṃ vitṛṣṇāṃ nirahaṃkṛtām |
	vidyāvrataṃ tayā sārdham ācaren mantravit svayam ||</quote> iti.

tato vajrāpātena. vajrasyāpatanaṃ stābdhyaṃ teneti. ūrdhvaśūkreṇeti maṇipadmāt pratīpagatyā lalāṭaṃ gatena. 

---

uktaṃ ca—

	<quote id="q1">stabdhaliṅgaḥ sadā yogī ūrdhvaretāḥ sadā bhavet |
	mahāmudrāprasaṅgena vajrāveśair adhiṣṭhitaḥ ||
	ekaviṃśatsahasraiś ca ṣaṭśataiḥ paramākṣaraiḥ |</quote> iti. 

mārgeṇānena dhūmādiṣaḍaṅgayogalakṣaṇena. yogy utpannakramayogo 'syāstīti sarvabuddhānāṃ sukhaṃ nirindriyaṃ paramākṣarābhisādhanaṃ paramākṣaram abhisādhyate samantān niṣpādyate yeneti sahajaṃ tat prāpnoti. sarvadūtīnāṃ niruddhānāṃ dvāsaptatisahasranāḍīsvabhāvānaṃ ḍākinīnām. śūnyaṃ sahajam ity uktam. tribhavavarjitam anāhatam. na tu lokarūḍhyā turyāvaraṇātmakaṃ sahajam. śūnye hy aikyam ucyate sarvāvaraṇāpagamād iti vāśabdārthaḥ.

---

lokas traidhātukaṃ tatrabhavā laukikī cāsau siddhiś ceti siddhir akaniṣṭhabhuvanaparyantam aiśvaryaṃ sidhyati. rūpādisaṃkalpanair iti rūpyate bādhyate iti rūpam. tad evādi yasya tasya kalpanaṃ mānasaṃ karmeti. tatra rūpabhāvanā karmamudrā. ādiśabdena jñānaṃ tasya bhāvanā jñānamudrā. maṇḍalacakrādibhāvanābhyāsair iti maṇḍalam ādhāralakṣaṇaṃ cakraṃ devatāsamūha ādheyaḥ. ādiśabdena mantramudrāsanādi. teṣāṃ bhāvanā 'bhimukhīkaraṇaṃ tasyābhyāsa ābhīkṣṇābhiniveśas tair iti. yady evam anenaiva mārgeṇa sarvasiddhiḥ sidhyati. alaṃ dhūmādimārgopadeśenety āha—kim iti. mahatī cāsau siddhiś ceti mahāsiddhir mahāmudrāsiddhiḥ. iṣṭā lokottarā. kiṃ punaḥ kim u. siddhir iti dhūmādimārgopadeśam antareṇa naivety arthaḥ.

---

sadguruḥ śrīgurus tasya lakṣaṇaṃ <title id="t1">paramārtnasevāyāṃ</title> vistareṇākhyātaṃ yathā—

	<quote id="q1" titleid="t1">dhyāyī bhavadhyānavimuktasaṅgaḥ kāmī mahākāmanibaddhacittaḥ |
	mahāvratī dvīndriyasaukhyayoge mudrāprasaṅge 'py avinaṣṭarāgaḥ ||

	candrārkamārgapravinaṣṭayogaḥ prajñānale yogabalāt praviṣṭaḥ |
	anantasaukhyāmṛtaseka eva sa śrīgurur vajradharo 'ghahantā ||</quote> iti vistaraḥ.

tasya prasādas tattvopadeśānugrahaḥ. tasmād bhavaty utpadyate. 

---

keṣāṃ śuddhaśiṣyāṇām? śuddhāḥ sekādibhiḥ prahīṇaprākṛtāhaṃkāramalāś ca te śiṣyāḥ parārthakaraṇādibhir anuśāsanīyāś ceti. uktaṃ <title id="t1">mahāmudrātilake</title>—

	<quote id="q1" titleid="t1">viṣaṃ mantrādibhir yadvat śodhyamānaṃ rasāyanam |
	tadvat sekādibhiḥ śiṣyam aśuddhaṃ śuddhimad bhaved ||</quote> iti.

teṣāṃ parakāryaśubhodyamaḥ kalyāṇotsāha iti.

---

tathā satpāpakaṃ hiṃsādipañcakam. upapāpakapañcakam dyūtādipañcakam. gohatyādipañcakaṃ mitradrohādipañcakam. cakṣurādīndriyābhisaṃsaktipañcakam iti. pañca parimāṇam asyeti pañcakānāṃ pañca tair eva caurair iti. tathā—

	<quote id="q1">hiṃsāsatyaṃ parastrīṃ tyajasva paradhanaṃ madyapānaṃ tathaiva
	saṃsāre vajrapāśaḥ svakuśalanidhanaṃ pāpam etāni pañca |
	dyūtaṃ sāvadyabhojyaṃ kuvacanapaṭhanaṃ bhūtadaityendradharmaṃ
	gobālastrīnarāṇāṃ tridaśanaraguroḥ pañcahatyāṃ na kuryāt |
	drohaṃ mitraprabhūṇāṃ tridaśanaraguroḥ saṃghaviśvāsināṃ ca
	āsaktis tv indriyāṇām iti bhuvanapateḥ pañcaviṃśad vratāni ||</quote> iti |

pāpakaṃ karma khyātam antarāyakaram. atra gṛhītaṃ pañcānantaryakāriṇām apīti.

---

nanu bodhicittaṃ śukradhātur ihocyate. tat katham ajaḍasya buddhatvasya paramākṣarajñānasya sādhanam uktam. satyam uktam.

	<quote id="q1">śukrākṣarasvabhāvena sādhayet paramākṣaram |</quote>

iti vacanāt. ata evāsya tattvasya yogacittasya paramākṣararūpeṇa ṣoḍaśacatuḥprabhedaṃ prakaṭayann āha—advayam ityādi.

---

viḍādikaṃ viraśumāmūpañcakam. gokvādikaṃ gokudahanapañcakam. adhyātmani pañcāmṛtāni pañcaskandhāḥ pañcendriyāṇi pañcapradīpāni iti. uktaṃ ca—

	<quote id="q1">yā bindoḥ śvetadhārā patati dinaniśaṃ māmakī sā surā no |
	gokvādyaṃ cakṣurādeḥ spharaṇam anudinaṃ nānyamāṃsaṃ kadācit |
	sevā pañcāmṛtānāṃ svakulabhuvi gatair devataiḥ śuddhakāye |
	śūnye cittapraveśāt sahajabhuvi sukhaṃ maithunaṃ tan na yonau ||</quote>

iti. recakapūrakakumbhakayogā āḥkāranirgama-oṃkārapraveśa-hūṃkārasthitipratyavekṣaṇalakṣaṇāḥ. ayantritenāsthirīkṛtena. sāmānyasiddhyarthaṃ laukikaśāntyādisiddhyartham.

---

idānīṃ ṣaṭślokaiḥ ṣaḍaṅgayogam āha—pratyāhāra ityādi. ādikarmaṇi dhūmādinimittabhāvaṇāyāṃ jinendra iti vajrasattvo nirāvaraṇaviṣayaviṣayitvena daśanimittarūpaḥ. khaḍgī amoghasiddhiḥ. daśakāmāvasthābhedata iti.

	<quote id="q1">cintākāṅkṣājvaro 'ṅge varamukhakamale śuṣkir annāpravṛttiḥ
	kamponmādaś ca ghūrmā prabhavati manaso vibhramas tīvramūrchā |
	dhūmādyā vajriṇas tāḥ prakaṭadaśavidhāḥ prāṇino 'ṅgeṣv avasthā
	loke tā manmathasya prakaṭitaniyatāḥ ko jinaḥ kaḥ sakāmaḥ ||</quote>

iti lakṣāṇā anusmṛtau bimbadarśanasya paścād yogino mahārāgatvād daśāvasthā jāyante kāmāvasthāpratirūpā dhāraṇāphaladhūmādidarśanapūrvikāḥ svasaṃvedyāḥ. daśavāyūnāṃ prāṇāpānasamānodānavyānanāgakūrmakṛkaradevadattadhanaṃjayānām. nirodha upaśamo 'kṣarībhāvaḥ. rāgavirāgapakṣābhāvād apratiṣṭhitanirvāṇaḥ.

---

pratyāhārādiphalaṃ ṣaḍaṅgānuśaṃsālakṣaṇam. bodhisattvo bhavatīti svasantāne buddhaguṇalābhāt. katham evaṃ vyapadiśyata iti cet, jātibodhidharmacakrādyapravartanāt. tatpravartanena tu buddhakṣetre saṃbuddhavyapadeśabhāg bhavaty evety āśayaḥ. daśavaśitādikam iti āyuṣkarmavimuktipariṣkārapraṇidhānarddhidharmacittopapattijñānavaśitādikam. grāhyagrāhakacittaṃ kartā. uktaś cānyatrānuśaṃsaḥ—

	<quote id="q1">pratyāhāraṃ samāsādya sarvamantrair adhiṣṭhite |
	dhyānajñānaṃ samāpadya pañcābhijñatvam āpnuyāt ||
	prāṇāyāmena niyataṃ bodhisattvair nirīkṣyate |
	dhāraṇārthabalo nityaṃ vajrasattvaṃ samāviśet ||
	anusmṛtisamāyogāt prabhāmaṇḍala jāyate |
	samādhivaśitāmātre nirāvaraṇavān bhavet ||</quote>

iti. mṛdutayā vāmadakṣiṇavāhāvicchedād ayantritaprāṇatayā. nādābhyāsāj jñānasahajānandābhyāsād dhaṭena hūṃkāranādena. prajñābjagatakuliśamaṇau bodhicittabindurodhād iti yathoktāyā anurāgitāyā varakāminyāḥ kakkole bolaṃ vidhivat prakṣipya niṣkampatayā viśramya tasyāḥ kiñjalkamukhe vajramaṇiṃ niṣpīḍya nirbharaprītirasena kṣaṇaṃ na cālayet. tatas tayoḥ kṣaraddravodaye hūṃkāroccāraṇapuraḥsaraṃ sadgurupādaprasādīkṣtam āmukhayataś caturthasahajānandānubhavena bodhicittabindunirodhas tato 'kṣaraṇakṣaṇalābha ity arthaḥ. atraiva śrīkālacakrasambandhini.

---

yeti. śaktiḥ prāṇaśaktir vrajati parapadaṃ nirālambasthānaṃ dvādaśāntam iti vāmanāsāpuṭe ākāśādipṛthvīmaṇḍalāntaṃ ṣoḍaśāṅgulādidvādaśāṅgulaparyantam. kalāntam iti dakṣiṇanāsāpuṭe pṛthvīmaṇḍalādyākāśāntaṃ dvādaśāṅgulādiṣoḍaśāṅgulaparyantam. hūṃkāranādoccāraṇena prāṇāpānānilayoḥ saṃyojanān nābhau saṃniruddhā. saiva prāṇaśaktis taḍidanalanibhā vidyudagnitulyā. cālitā preritā. sūcir iva sūcivat.

---

ākāśam iti stabdhadṛṣṭyā niścaladṛṣṭyā. paracittajñānābhāvād iti svacittātiriktasya paracittasya jñeyasyābhāvāt. uktaṃ ca—

	<quote id="q1">ajātasyāniruddhasya yaj jñeyasyeha darśanam |
	tat svacittasya nānyasya bāhyajñeyavibhāgataḥ ||

	ato na cātmanātmānaṃ mudrituṃ śakyate kvacit |
	kiṃ chinatti mahākhaḍga ātmānam ātmadhārayā ||
	vandhyāduhitṛsaṅgena svapne saukhyaṃ yathā bhavet |
	gaganodbhavabimbena sevitena tathātmanaḥ ||</quote> iti ||

anena ślokena dharmakāyasādhanam uktaṃ bhavati.

---

dhūma ityādi. sarvabāhyādhyātmavyāpakadhūmākāraḥ śūnyābhāsaḥ. ayaṃ ca meghābhāsānantaram utpadyate. yathoktam—

	<quote id="q1">prathamaṃ meghavad bhāti dvitīyaṃ dhūmasannibham |</quote>

iti. calajjalākārā marīciḥ. khadyotadīpākārau prasiddhau. etāni catvāri nimittāni nīrandhragṛhe 'ndhakārabhavatvād rātriyoga ākāśayogaś ca. yathoktaṃ <title id="t1">śrīsamājā</title>dau prathamadvitīyavilomena—

	<quote id="q2" titleid="t1">nirodhavajragate citte nimittodgrāha jāyate ||
	pañcadhā tan nimittaṃ tu bodhivajreṇa bhāṣitam |

	prathamaṃ marīcikākāraṃ dvitīyaṃ dhūmasannibham ||
	tṛtīyaṃ khadyotakākāraṃ caturthaṃ dīpam ujjvalam |
	pañcamaṃ tu sadālokaṃ nirabhragaganasannibham ||</quote>

iti. tato nirabhragaganābhāsapūrvako vahnyākāraḥ śūnyābhāso jvālā. indubhāskarābhāsau prasiddhau. tama iti rāhvālokaḥ kṛṣṇaratnavad ābhāsaḥ. kaleti vidyudābhāsaḥ. mahābindur iti sacarācaradyotakanīlavarṇacandramaṇḍalākārābhāsaḥ. etāni ṣaṇnimittāni nirabhragaganālokabhavatvad divāyogo 'bhyavakāśayogaś ca. tatas tanmadhyagāmisambhogakāyātmakabuddhabimbadarśanapūrvakam ekakṣaṇe karasthanīropamasvacchasarvākāraṃ ghaṭapaṭādidarśanaṃ viśvabimbaṃ prabhāsvaram.

---

idānīṃ <title id="t1">saṃvaratantrā</title>didvāreṇa ṣaḍaṅgayogakramam āha—yogitvam ityādi. uktaṃ ca <title id="t2">laghutantre</title>—

	<quote id="q1" titleid="t2">yogitvaṃ paramaṃ punyaṃ pavitraṃ pāpanāśanam |
	sidhyate mantrajāpena dhyānena ca sukhena ca ||</quote>

iti. anena mantrajāpādinā. madhyavilomeneti mantrajāpāt pūrvaṃ dhyānapadaṃ paṭhanīyam ity arthaḥ. anuktāṅgaṃ pratyāhāraprāṇāyāmānusmṛtyaṅgatrayam. ayam iti sūryaḥ. apara iti candraḥ. asmin tantre <title id="3">laghutantre</title>. <quote id="q2" authorid="a1">aparatantrāntaroktaiḥ <title id="t4">śrīsamājatantro</title>ktair avagantavya</quote> iti <author id="a1">āryavajrapānipādāḥ</author> prāhuḥ. <title id="t5">śrīsamājottara</title> iti aṣṭādaśapaṭale. napuṃsakajāpo 'vadhūtīgatatvena prāṇapratyavekṣā. vajrajāpaḥ paramārthajāpa ūrdhvaṃ nāsāgre prāṇāyāmakalpanā. tadbhāvanāprakarṣaparyante prāṇāyāmo nirodhaḥ. uktaṃ ca <title id="t6">vimalaprabhāyāṃ</title> <quote id="q3" titleid="t6">nābher ūrdhvaṃ gacchatīti cintayed yathecchayā anupalambhaparyantam.</quote> ucchvāsaḥ. nāsikāyāṃ cintayen. niḥśvāsaḥ. tathaivādhare 'nupalambhaṃ yāvad yathecchayā. śabdabodhaḥ. paraṃ gopita āmnāyaḥ. 

---

marīcikānimittaṃ dvitīyam iti tantrāntare prathamaṃ marīcikākāram iti vilomena boddhavyam iti yāvat. etac ca sadgurūpadeśād <title id="t1" type="generic">bodhisattvakṛtaṭīkā</title>taḥ svānubhavataś ca vijñeyam. prajñopāyābhedena mukhyataḥ pañcadhātuviśuddhirūpāṇi marīcyādipañcanimittāni <title id="t2">śrīsamājā</title>dau pratipāditāni. ākāśadhātor api tantroktatvāt. uktaṃ c<title id="t3" type="chapter">āṣṭādaśapaṭale</title>—

	<quote id="q1" titleid="t3">aptejavāyupṛthvīgaganaṃ ca sarvān tān bodhisattvasadṛśān vipulān namāmi |</quote>

iti pṛthivyā ambhasi layanān marīcikākāram. ambhasas tejasi layanād dhūmākāram. tejaso vāyau layanāt khadyotakākāram. sūkṣmadhātor ābhāsatrayagamanād dīpavadālokapuñjarūpatvāt tad dīpākāram. prakṛtyābhāsalayanān nirabhragaganavat satatālokarūpatvān nirabhragaganasamam iti pañcadhā nimittāni.

---

uktaṃ ca—

	<quote id="q1">prāṅ mahī salilaṃ gacchej jalaṃ gacchati pāvakam |
	pāvako vāyum anveti vāyur vijñānam āviśet ||
	vijñānaṃ dhāraṇāṅgatvaṃ prabhāsvaram athāviśed |</quote>

iti. <title id="t1">māyājāle</title> divāyogena ṣaṭskandhaviśuddhirūpāṇi ṣaṇnimittāni <quote id="q2" titleid="t1">gaganodbhava</quote> ityādinā kathitāni. <title id="t2">śrīmadādibuddhatantrarāje</title> tu viṣayendriyaprajñopāyaviśuddhirūpāṇi daśanimittāni mukhyataḥ pratipāditāni.

ebhiḥ karaṇair iti divyacakṣurādibhiḥ pratyāhārāṅgalabdhair bandhasaṃyogaiḥ prāṇabandhahetutvāt prāṇayāmarūpaiḥ. sa eva pratyāhāra eva iti bhāvaḥ, kalpanāpoḍhābhrāntapratyakṣatvāt.

---

uktaṃ ca <title id="t1">samājottare</title>—

	<quote id="q1" titleid="t1">daśānām indriyārthānāṃ svavṛttisthaṃ tu sarvataḥ |
	pratyāhāra iti proktaḥ kāmāhāraṃ prati prati ||</quote>

asya pratinirdeśaḥ. indriyāṇi indriyārthāś ca teṣāṃ svavṛttir yathāsvaṃ grāhyagrāhakarūpeṇa pravṛttiḥ. tatrasthitiḥ svavṛttisthaṃ tu. sarvato hīnamadhyottamabhedena kāmāhāraṃ prati prati. kāmyante 'bhilaṣyanta iti kāmā rūpādayas teṣām indriyair yad āharaṇaṃ grahaṇaṃ prati prati punaḥ pumas tat pratyāhāra ity ādyaṅgasya pratinirdeśaḥ.

---

pratyāhāreṇoktalakṣaṇena yo dṛṣṭaḥ sphuṭīkṛtaḥ sa bhāvo na bhāvo na kalpitarūpaḥ. kutaḥ? nirvikalpacittaikāgratayā 'vikalpitātītānāgatavartamānabhāvadarśanād iti dhyānāṅgam. uktaṃ ca—

	<quote id="q1">pañcakāmāḥ samāsena pañcabuddhaprayogataḥ |
	kalpanaṃ dhyānam ucyeta tad dhyānaṃ pañcadhā bhavet ||

	vitarkaṃ ca vicāraṃ ca prītiṃ caiva sukhaṃ tathā |
	cittasyaikāgratā ceti pañcaite dhyānasaṅgrahāḥ ||

	guhyatrayaṃ vitarkaś ca vicāras tatprabhogatā ||
	tṛtīyaṃ prītisaṅkāśaṃ caturthaṃ sukhasaṅgrahaḥ |

	svacittaṃ pañcamaṃ jñeyaṃ jñānajñeyodayavyayaḥ ||
	sarvabuddhamayaṃ śāntaṃ sarvākāśapratiṣṭhitam |</quote>

iti. pratyāhāraviśodhanāya dvitīyāṅgasya pratinirdeśaḥ. pañcakāmā rūpādaya indriyāṇāṃ viṣayabhūtāḥ. samāsenendriyair ekībhāvena. pañcabuddhāś cakṣurādayas teṣāṃ saṃyojanaṃ yojanaṃ pañcabuddhaprayogataḥ. tasmād rūpādayo 'pi pañcabuddhā ity evaṃvidhaṃ yat pariśuddhakalpanaṃ tad dhyānam. tac ca vitarkādibhedena pañcavidhaṃ bhavati. vitarketyādi prabhedakathanam. guhyatrayetyādīndriyaviṣayavijñānāni guhyatrayam. pañcendriyāṇi indriyajñānāni tadviṣayāś ca pañcatathāgatātmakā iti yat parijñānaṃ sa vitarkaḥ. tasminn eva yad vicāraṇasthitir vicāraḥ. evaṃ vicārayatas tattvapraveśābhimukhyena yat saumanasyalakṣaṇaṃ tat prītisaṅkāśam. tattvābhiniveśena kāyapraśrabdhyādilakṣaṇaṃ yat prāptaṃ sukhaṃ tat sukhasaṃgrahaḥ. evam abhyasyataḥ prakarṣaparyantagamanāj jñānasya cakṣurādiṣaṭpravṛttivijñānasya jñeye rūpādidharmadhātuparyante udayo jñānajñeyodayaḥ. tasya kṣayaś cittasya grāhyagrāhakaśūnyatvaparijñānalakṣaṇā cittaikāgrata svacittam ity uktam. tad evaṃvidhaṃ cittaṃ sarvabuddhamayaṃ śāntam ābhāsamātraṃ sarvaśūnyaikaniṣṭhaṃ jāyata iti pañcaprabhedaṃ dvitīyam aṅgam.

---

amṛtakuṇḍalībimbasaṃjñayetyādinā prāṇāyāmāṅgaṃ tṛtīyam ucyate. uktaṃ ca—

	<quote id="q1">pañcavarṇaṃ mahāratnaṃ prāṇāyāma iti smṛtam |
	svamantraṃ hṛdaye dhyātvā prāṇaṃ bindugataṃ nyaset ||</quote>

iti. pratinirdeśa ucyate. pañcavarṇaṃ pañcatathāgatātmakam. ata eva mahāratnaṃ prāṇaṃ jīvitam āyāmyate dīrghaṃ vistāryate yena sa prāṇāyāma iti smṛtaḥ. tam eva praveśādisvabhāvena bindunā 'harniśam abhyasyamānatvāt. svamantraṃ hṛdaye svahṛtpuṇḍarīke dhyātvā prāṇaṃ bindugataṃ nyased iti tṛtīyam aṅgam.

---

evaṃ bindusthāne piṇḍarūpeṇa nirodhitaḥ prāṇas tena tasya dhāraṇocyate iti dhāraṇāṅgam. uktaṃ ca—

	<quote id="q1">niruddhe svendriye ratne dhārayed dhāraṇaṃ smṛtam |</quote>

iti. asya pratinirdeśaḥ. svaṃ rūpādayo viṣayāḥ. indriyaṃ cakṣurādayaḥ. tasmin svendriye niruddhe vilīne tato viṣayendriyādhārabhūte ratne cittaratne ca prāṇāyāmena saha niruddhe 'staṃgate yad dhārayet tad dhāraṇam. kiṃ tat? bhūtakoṭiḥ. etad dhāraṇākhyam iti caturtham aṅgam.

---

anusmṛtiḥ sādhanam ucyata iti. uktaṃ ca—

	<quote id="q1">sthiraṃ vai vajramārgeṇa sphārayet taṃ khadhātuṣu |
	vibhāvya yadanusmṛtyā tadākāraṃ tu saṃspharet ||</quote>

iti. vajramārgeṇālaṃghanīyapañcanimittānupūrveṇa prabhāsvarapraveśena sthiraṃ viśuddhaṃ cittaṃ khadhātuṣu lokadhātuṣu sphārayed dharmakāyasvarūpeṇa. evam ātmānaṃ prabhāsvaragataṃ vibhāvya sākṣātkṛtvā yat pūrvam anusmṛtyā marīcikādyākāreṇa bhūtakoṭiṃ prāpitaṃ tadākāreṇa tenaiva krameṇa saṃspharet. etad anantaroktam aṅgaṃ pañcamam anusmṛtir iti.

---

sahajānandarūpiṇī sāvasthā bodhisattvaiḥ śūnyatābodhir ucyata ity antena samādhir uktaḥ. uktaṃ ca— 

	<quote id="q1">prajñopāyasamāpattyā sarvabhāvān samāsataḥ |
	saṃhṛtya piṇḍayogena bimbaṃ madhye vibhāvayet |
	jhaṭiti jñānaniṣpattiḥ samādhir iti saṃjñitam |</quote>

iti. sarvabhāvaṃ sthāvarajaṅgamaṃ prajñopāyasamāpattyā saṃvṛtiparamārthayogena sthitaṃ piṇḍarūpeṇa mahāmudrārūpeṇaikīkṛtya tasya sthāvarajaṅgamasya madhye yuganaddhātmakaṃ mahāvajradharatvaṃ vibhāvayej jānīyat. anena krameṇa jhaṭiti kṣaṇena jñānaniṣpattiḥ samādhir iti ṣaṣṭham aṅgam iti samājakrameṇa ṣaḍaṅgayogakramaḥ.

---

bhāvaṃ bhāvyam ityādineti.

	<quote id="q1" titleid="t1">bhāvaṃ bhāvyaṃ bhavet prajñā abhāvaṃ ca parijñayā |
	tadvad dherukaṃ bhāvyam abhāvaṃ ca parijñayā ||</quote>

iti <title id="t1">śrīhevajratantra</title> uktam.

---

daśabalabalinā mahāvajradhareṇa. śūnyatābhāvanā sarvākārasarvaśūnyatāpratipattiḥ. rātrāv andhakāre. divase āloke. tryadhvarūpaṃ kāmarūpārūpyarūpam. taminyām avadhūtyām. bahirnirgamābhāvān niḥśvāsocchvāsahīnam. svabimbād viśvabimbāt.

---

ākāśadṛṣṭyā antarālāvalambidṛṣṭyā mohasya nidhanatā niḥsvabhāvatā. sā ca locanā. adhyātmadṛṣṭyā skandhāyatanādiśūnyatādṛṣṭyā rāgasya nidhanatā. sā ca pāṇḍarā. anaṅgadṛṣṭyā sarvākāravaropetśgūnyatābimbe sahajānurāgadṛṣṭyā dveṣasya laukikadveṣasya nidhanatā niḥsvabhāvatā nirāvaraṇatā mahādveṣatā. sā ca vajradhātvīśvarī. śukrasya yad vaimalyaṃ tena yat saukhyaṃ tasmāt. ghrāṇadṛṣṭyā nāsikopalakṣitāntarāladeśe dṛṣṭyā mānasya prākṛtasya mānasya nidhanatā nirāvaraṇatā. sā ca māmakī. anāhatabrahmaghoṣād anāhatamahāsukhadhvanisamullāsāt.

---

prāṇāyāme bahirnirgamābhāvena dhāraṇāṅgasphuṭībhāvena niruddhe sati nirvikalpasahajacaṇḍālīsphuṭībhāvād buddhabimbād viśvabimbād vimalaśaśimaṇḍalaṃ nirmalaprabhāmaṇḍalaṃ bhavati jāyate laukikerṣyākṣayāt. sā ca taraṇī. ṣaṭsu cakreṣūrdhvaṃgatena śukreṇādhogatena rajasā 'nāhatabrahmaghoṣāt paramākṣaramahāsukhollāsān mātsaryanidhanatā. sā ca viśvamātā. evaṃ ca praticakraṃ bhūmidvayopalambhakrameṇa dvādaśabhūmīśvaro bhavati. tathā hi guhyacakre ṣaṭśatādhikatrisahasraśvāsocchvāsanirodhena pramuditāvimalābhūmidvayam. nābhicakre tathaiva nirodhena prabhākaryarciṣmatībhūmidvayam. tathaiva hṛdayābje sudurjayābhimukhībhūmidvayam. kaṇṭhapadme 'pi dūraṅgamācalābhūmidvayam. ūrṇābje ca sādhumatīdharmameghābhūmidvayam. etā bodhisattvabhūmayaḥ pañcadvayāny eva. tathaivoṣṇīṣacakre tu samantaprabhā buddhabhūmir jñānavatī vajradharabhūmiś cety etad dvayam. evaṃ ca ṣaṭśatādhikaikaviṃśatisahasraśvāsanirodhena trimalavirahitaḥ kāyavākcittavajro dvādaśabhūmiśvaro nirvikalpadharmadeśako buddho bhagavān iti.

---

cihnaviśuddhir ucyate cakram ityādinā. tribhava iti samantān mohitānāṃ pācanāya vairocanasya svacchaṃ cakram. asyaiva tribhavasya sukhārthaṃ ratnasaṃbhavasya ratnam. nirāvaraṇasaṃjñādharmeṇa rāgiṇāṃ mahārāgahetor amitābhasya padmam. kleśakṣaya iti amoghasiddher asiḥ. abhedyakāya iti akṣobhyasya kuliśam. ajñānasya ccheda iti ṣaṣṭhakulasya kartrī. ebhih ṣaṭkulaiḥ kham iva samarasā nirvikārarūpadisvarūpaḥ uktaṃ ca.

	<quote id="q1">eko 'sau vajrasattvaḥ pralayaghananibho heruko vai babhūva
	raudrāṇāṃ pācanārthaṃ sa ca samayajino mohitānāṃ sukhārtham |
	ratneśo duḥkhitānāṃ sa ca kamaladharo rāgiṇāṃ rāgahetor
	vighnānāṃ dhvaṃsanārthaṃ tv asikarakamalo 'moghasiddhir babhūva ||

	dveṣād yā viśvamātā pralayaśikhinibhā ḍākinī sā babhūva
	mohāt sā locanākhyā paramakaruṇayā māmakī mānahetoḥ |
	rāgāt sā pāṇḍarākhyā sakalaguṇanidhis tāriṇī cerṣyayā sā
	etau dvau viśvarūpau viṣayaviṣayino 'nye ca sarve babhūvuḥ ||</quote>

iti.

---

samasukhe akṣarasukhe. dharmo dharmadhātuḥ. etenaitad uktaṃ—

	<quote id="q1">sarvataḥ pāṇipādādyaṃ sarvato 'kṣiśiromukham |
	sarvataḥ śrutimān loke sarvam āvṛtya tiṣṭhati ||</quote>

iti.
