---

yady avisaṃvādalakṣaṇaṃ prāmāṇyaṃ, tadā śrotrajñānasyādhigatārthāprāpakatvāt kathaṃ prāmāṇyam iti cet. na. arthasvarūpapratītir hi prāmāṇyam. tac ca bāhyārthakriyāprāptim antareṇāpi sambhavati. yad uktam—

	<quote id="q1">pramāṇam avisaṃvādi jñānam arthakriyāsthitiḥ |
	avisaṃvādanam iti |</quote> 

śabdasya śrutimātreṇaiva caritārthatvāt śrutir eva tatrārthakriyāsthitiḥ, yathā ravicandrāmbudacitrādīnāṃ darśanam evārthakriyāsthitiḥ. tad uktam—

   <quote id="q2">jñeyasvarūpasaṃvittir iṣṭā tatra kriyāsthitiḥ |</quote> 

iti | 

---

prathamaṃ tu prekṣāvān arthakriyārthitayā jalānalādāv arthakriyāsandehād eva pravartate. yadi nāma tasyaiva nāsti sandeho me vartata iti, tathāpi sādhakabādhakapramāṇābhāvād yuktaḥ sandeho bhavan kena vāryate iti.

tasmāt sthitam etat—āsāditanirantarārthakriyāvyavahārāt paṭutarapratyakṣodayād evārthe pravartate. mandabuddhis tu tādrūpyānumānād iti. ata eva tu pratyakṣasya svataḥ prāmāṇyam, kasyacittu parataḥ. yogijñānasya svasaṃvedanasya ca svata eva prāmāṇyam. anumānasya tu niścayātmakatvāt svata eva pramāṇyam |

---

tatra pratyakṣaṃ kalpanāpoḍham abhrāntam. pūrvāparam anusandhāya śabdasaṅkīrṇākārā pratītir antarjalpākārā vā kalpanā, yathā vijñapuruṣasya so 'yaṃ ghaṭa iti pratītiḥ,  bālamūkatiryagādīnām antarjalpākārā parāmarśarūpā vā pratītiḥ. tathā coktam—<quote id="q1">abhilāpasaṃsargayogyapratibhāsapratītiḥ kalpane</quote>ti ||

nanu bālamūkādīnām antarjalpākāraṃ kalpanājñānam astīti kuto niścetavyam iti cet. vikalpakāryād iṣṭāniṣṭopādānaparihārāt. dṛṣṭaṃ cedaṃ kāryaṃ bālamūkādāv īpsitatārthasvīkaraṇam anīpsitārthatyajanaṃ nāma. bālamūkādivijñānasya kalpanātvasūcanena bhaṭṭoktālocanājñānaṃ savikalpakam iti pratipāditaṃ bhavati. 

---

kiṃ punaḥ kāraṇaṃ kalpanāvibhramātmakaṃ ca jñānaṃ pratyakṣaṃ na syād iti cet. na. arthasvarūpasākṣākāri hi jñānaṃ pratyakṣam iti sarveṣāṃ prasiddham. na ca kalpanāvibhramāv artharūpaṃ sākṣātkartuṃ samarthau. tathā hi arthagrāhakaṃ jñānam arthasya kāryam, artho hi grāhyatvāt jñānasya kāraṇam. yathoktam—

	<quote id="q1">bhinnakālaṃ kathaṃ grāhyam iti ced grāhyatāṃ viduḥ |  
	hetutvam eva yuktijñā jñānākārārpaṇakṣamam ||</quote>

iti. kalpanājñānam artham antareṇa vāsanāmātrād evopajāyamānaṃ katham arthasya kāryaṃ syāt, arthena saha anvayavyatirekābhāvāt. na hi yad antareṇāpi yad bhavati tat tasya kāryam, atiprasaṅgāt. yadi punaḥ kalpanājñānam arthād upajāyeta, tenāpi tadā ghaṭādir artho dṛśyeta. tataś cāndhasyāpi rūpadarśanaprasaṅgaḥ. na cāsti. ata evoktam—

	<quote id="q2">śābdyāṃ buddhāv arthasya pratyakṣa iva pratibhāsābhāvād nāsti kalpanāyā arthasākṣātkāritvam.</quote>

iti.

---

etena yad uktaṃ <author id="a1">pareṇa</author>—

	<quote id="q1" authorid="a1">na so 'sti pratyayo loke yaḥ śabdānugamād ṛte |
	anuviddham iva jñānaṃ sarvaṃ śabdena bhāsate ||</quote> 

iti. tan nirastam. tathā hi ghaṭe purovartini uccāryamāṇe tatsamīpavartibhūtalādijñānam uccāraṇarahitam anubhūyata eva. na ca tathā tatra śabdānugato 'sti. na ca vikalpadvayaṃ sakṛd iti nyāyāt.

---

bhrāntam api jñānaṃ nārthasākṣātkāri. bhrāntaṃ hy arthakriyāsamarthe vastuni viparyastam ucyate. arthakriyākṣamaṃ ca vastusvarūpaṃ deśakālākāraniyatam. tat kathaṃ viparītapratibhāsinā bhrāntena jñānena sākṣātkriyate? yad āha <author id="a1">ācāryaḥ</author>—<quote id="q1" authorid="a1">timirāśubhramaṇanauyānasaṃkṣobhādyanāhitavibhramaṃ jñānaṃ pratyakṣam</quote> 

---

etena kāmalinaḥ śukle śaṃkhe pītapratibhāsi jñānam, bhramadalātādau cakrādinirbhāsi jñānam, gacchantyāṃ nāvi sthitasya caladvṛkṣādibhrāntijñānam, gāḍhamarmaprahārahatasya jvalatstambhādipratibhāsi jñānaṃ ca na pratyakṣam ity uktaṃ bhavati |

nanu yadi nāma taj jñānaṃ na pratyakṣam, kathaṃ tato vastuprāptir iti cet. na tato vastuprāptiḥ. kiṃ tarhi jñānāntarād eveti kecit.

---

tac caturvidhaṃ—indriyajñānaṃ mānasaṃ svasaṃvedanaṃ yogijñānaṃ ceti |

cakṣurādīndriyapañcakāśrayeṇotpadyamānaṃ bāhyarūpādipañcaviṣayālambanam indriyapratyakṣam. tatra cakṣurvijñānaṃ rūpaviṣayam, śrotravijñānaṃ ca śabdaviṣayam, ghrāṇavijñānaṃ gandhaviṣayam, jihvāvijñānaṃ rasaviṣayam, kāyavijñānaṃ sparśaviṣayam.

---

tato yad uktaṃ pareṇātra—<quote id="q1">gṛhītagrāhitvam andhabadhirādyabhāvo yogijñānasyāpi mānasatvaprasaṅgo 'vyavahāritvaṃ ca</quote> iti tan nirastam. tathā hi dvitīyakṣaṇagrahaṇād gṛhītagrāhitvasya nirāsaḥ. indriyajñānajanitaṃ hi mānasam. andhādīnāṃ rūpādiviṣayālambanakam indriyajñānam eva nāsti, kutas tajjanitaṃ mānasaṃ bhaviṣyati? ato nāsty andhabadhirādyabhāvadoṣaḥ. samanantarapratyayaviśeṣaṇena yogijñānasya mānasapratyakṣaprasaṅgo nirastaḥ. samanantarapratyayaśabdaḥ svasantānavartiny upādānajñāne ruḍhyā prasiddhaḥ. tato bhinnasantānavartiyogijñānam apekṣya pṛthagjanacittānāṃ samanantarapratyayavyapadeśo nāstīti.

---

avyavahāritvaṃ punar asya dūṣaṇaṃ nopapadyate, sūkṣmakālabhāvitvena pṛthagjanair durlakṣyatvāt, vyavahārāṅgetvena cānabhyupagamāt. āgamaprasiddhaṃ hi mānasapratyakṣam. na tv asya niścāyakaṃ kiñcid asti, yathoktaṃ <author id="a1">bhagavatā</author>-

	<quote id="q1" authorid="a1">dvābhyāṃ bhikṣavo rūpaṃ gṛhyate—cakṣuṣā tadākṛṣṭena manasā ca.</quote>

iti. 

---

nanu ca vyavahārānupayuktam upadarśayituṃ kiṃ prayojanam? īdṛglakṣaṇayuktaṃ yadi mānasaṃ pratyakṣaṃ syāt, na kaścid doṣaḥ syād ity āgamasyāpi viśuddhir anena pratipāditeti prayojanam. 

sarvacittacaittānām ātmasaṃvedanaṃ svasaṃvedanam. cittaṃ vastumātragrāhakaṃ jñānam. citte bhāvāś caittāḥ, vastuno viśeṣarūpagrāhakā sukhaduḥkhopekṣālakṣaṇāḥ. teṣāṃ sarvacittacaittānām ātmā saṃvedyate yena rūpeṇa tat svarūpam ātmasvarūpasākṣātkāritvāt svasaṃvedanaṃ pratyakṣam. kalpanāpoḍham abhrāntaṃ cocyate.

---

atrocyate—na karmakartṛbhāvena vedyavedakatvaṃ jñāne varṇyate. kiṃ tarhi? vyavasthāpyavyavasthāpakabhāvena. yathā pradipa ātmānaṃ prakāśayati tathā jñānam api jaḍapadārthavilakṣaṇaṃ svahetor eva prakāśasvabhāvam upajāyamānaṃ svasaṃvedanaṃ vyavasthāpyate. tathā coktam—

	<quote id="q1">vijñānaṃ jaḍarūpebhyo vyāvṛttam upajāyate |
	iyam evātmasaṃvittir asya yājaḍarūpatā ||</quote>

iti. <author id="a1">alaṅkārakāreṇā</author>py uktam—

	<quote id="q2" authorid="a1">kalpitaḥ karmakartrādiḥ paramārtho na vidyate |
	ātmānam ātmanaivātmā nihantīti nirucyate ||</quote>

iti.

---

na ca cittacaittānāṃ jñānāntareṇa prakāśyatvaṃ yujyate. tathā hi na tāvat samānakālabhāvinā jñānāntareṇa cittacaittaṃ prakāśyata iti ghaṭate, upakāryopakārakatvābhāvāt, savyetaragoviṣāṇayor iva. nāpi bhinnakālabhāvinā, kṣaṇikatvāt, prakāśitavyasyaivābhāvāt. 

api ca yadi jñānaṃ svasaṃvedanaṃ na syāt, tadā jñāto 'rtho iti durghaṭaḥ syāt, nāgṛhītaviśeṣaṇā buddhir viśeṣye varttata iti nyāyāt. tathā hi artho viśeṣyaḥ. jñāta iti viśeṣaṇam. jñāto jñānena viśeṣita iti. jñānaṃ cet svayaṃ na bodharūpeṇa pratītaṃ, tat kathaṃ jñānena viśeṣito 'rthaḥ pratīyatām. na hi daṇḍāgrahaṇe daṇḍino grahaṇaṃ yuktisaṅgatam. 

---

yac coktaṃ <author id="a1">trilocanena</author>—<quote id="q1" authorid="a1">cakṣuṣo 'grahaṇe 'pi cākṣuṣaṃ rūpaṃ pratīyate. tathā jñānānavabodhe 'pi jñāto 'rtha iti ghaṭiṣyate</quote> iti tad asādhu, prastute 'nupayogāt. na hi cakṣū rūpasya viśeṣaṇam. kiṃ tarhi? cakṣurvijñānaṃ tataś cakṣurvijñānāsaṃvedane kathaṃ rūpaṃ jñāyatām iti codyam akṣatam eva.

yat punar jñānasya parokṣatvapratipādanāya <author id="a2">bhaṭṭenoktam</author>—<quote id="q2">yathā ca rūpādiprakāśānyathānupapatyā indriyasiddhiḥ, tathā jñānasyāpi siddhir</quote> iti. tathā hi tatra bhāṣyam—<quote id="q3">na hi kaścid ajñāte 'rthe buddhim upalabhate. jñāte tv anumānād avagacchatīti</quote>. vārtikaṃ ca—<quote id="q4">tasya jñānaṃ tu jñātatāvaśād iti</quote>.

---

anubhavaprasiddhaṃ ca svasaṃvedanatvaṃ katham apahnūyeta? tad uktam—

	<quote id="q1">apratyakṣopalambhasya nārthadṛṣṭiḥ prasiddhayati.</quote>

iti.

<author id="a1">alaṅkārakāro</author> 'py āha—

	<quote id="q2" authorid="a1">parokṣaṃ yadi tat jñānaṃ jñātam ity eva tat kutaḥ | 
	parokṣasya svarūpaṃ kas tasya lakṣayituṃ kṣamaḥ ||</quote>

iti.

---

nanu sarvajñānānāṃ svasaṃvedanapratyakṣatve ghaṭo 'yam ityādivikalpajñānasya nirvikalpakatvaṃ pītaśaṅkhādijñānasyābhrāntatvaṃ ca kathaṃ na bhavet? ucyate-vikalpajñānam api svātmani nirvikalpam eva. ghaṭo 'yam ity anena bāhyam evārtha vikalpayati, na tv ātmānam. tad uktam— 


	<quote id="q1">śabdārthagrāhi yad yatra jñānaṃ tat tatra kalpanā |
	svarūpaṃ ca na śabdārthas tatrādhyakṣam ato 'khilam ||</quote>

iti.

---

bhrāntam apy ātmany abhrāntam, svaprakāśarūpeṇaivāvabhāsanāt. asadviṣayatvāc ca bhrāntir ucyate. tad uktam—

	<quote id="q1">svarūpe sarvam abhrāntaṃ pararūpe viparyayaḥ ||</quote>

iti. tasmād anyathā prakāśāsiddheḥ yady amī prakāśante, tadā svahetor eva prakāśasvabhāvād utpannāḥ santaḥ prakāśanta iti svīkartavyam.

---

<quote id="q1">bhūtārthabhāvanāprakarṣaparyantajaṃ yogijñānaṃ ce</quote>ti yogaḥ samādhiḥ, cittaikāgratālakṣaṇaḥ. niḥśeṣavastutattvavivecikā prajñā. yogo 'syāstīti yogī. yogino yat jñānaṃ tat pratyakṣam. kīdṛśaṃ tad iti cet? bhūtārthabhāvanāprakarṣaparyantajam. bhūtārthaḥ pramāṇopapannārthaḥ. bhāvanā punaḥ punaś cetasi samāropaḥ. bhūtārthabhāvanāprakarṣaparyantāj jātaṃ yad vijñānaṃ tat kalpanāpoḍhabhrāntam. bhūtārthaś caturāryasatyam duḥkhasamudayanirodhamārgasaṃjñakam pañcaskandhasvabhāvaṃ kṣaṇikaśūnyanirātmakaduḥkhādirūpatayā pratipattavyam. yat sat tat kṣaṇikam ityādyanumānena pramāṇopapannam upagantavyam iti. 

---

nanu bhāvanā vikalpaḥ. vikalpaś cāvastuviṣayaḥ. tat kathaṃ vastunaḥ sphuṭībhāvo bhavatu? kathaṃ vā vikalpo nirvikalpatāṃ vrajet? kṣaṇikaṃ ca cittam katham ekāgrībhavati? viśeṣaś ca kasya kena vā kriyatām? śarīrī ca rāgādivirahān muktaś ceti sarvam asaṃgatam.

atrocyate-avastuviṣayo 'pi vikalpo vastv adhyavasyatīti bhāvanāto vastuna evātra sphuṭībhāvaḥ. na ca vikalpa eva nirvikalpakaḥ, kiṃ tu vikalpān nirvikalpakasyodayaḥ. anubhavasiddhaṃ caitad bhāvayatāṃ nirvikalpakapratibhāsanaṃ kāmaśokādivat. na hi dṛṣṭe kiñcid anupapannaṃ nāma. kṣaṇikam api cittaṃ sajātīyakṣaṇeṣu grahaṇapravīṇatvād ekāgram ucyate. kṣaṇikatvenaiva viśeṣotpattiḥ, na tu nityatvena, nityasyānādheyātiśayatvāt, yad uktam— 

	<quote id="q1">nityaṃ tam āhur vidvāṃso yaḥ svabhāvo na naśyati |
	tasya śaktir aśaktir vā yā svabhāvena saṃsthitā |
	nityatvād acikitsasya kas tāṃ kṣapayituṃ kṣamaḥ ||</quote>

iti. yat tu śarīritve sukhaduḥkhayor bhāvād anugrahanigrahāt, śarīrī rāgādivirahān muktaś ceti vighaṭanam uktaṃ tad ayuktam. na hi śarīraṃ rāgādihetuḥ, kiṃ tu avidyā. anitye nityam iti, anātmany ātmeti, duḥkhe sukham iti, aśucau śuciteti caturviparyāsasvabhāvā mithyopalabdhiḥ. ata eva viṣayasukhatṛṣṇā syāt, ātmānaṃ nityaṃ paśyata eva sukhābhikāṅkṣaṇādisukhahetur ātmīyaḥ syāt, eṣu cāsaṅgo rāgaḥ, etatpratibandhāś ca dveṣādayaḥ. tasmād avidyaiva mūlaṃ rāgāder, na tu śarīram. saty api śarīre yady avidyā na syāt, kuta eva rāgādiyogāḥ? tasmāj jīvaccharīre saty api avidyāvirahāt sarvasaṅgavirahalakṣaṇā muktir vītarāgāṇāṃ bhavatīti sarvaṃ susthitam. 

---

pratyakṣasya svalakṣaṇaviṣayapratipādane paroktāḥ ṣaṭ padārthā na viṣayā ity uktam, yathāvayavidravyaṃ, guṇaḥ, karma, sāmānyaṃ, viśeṣaḥ, samavāyaś ceti. na caiṣāṃ pratyakṣe jñāne pratibhāso 'sti, na cāpratibhāsamāno viṣayo yujyate, atiprasaṅgāt. tathā hi ghaṭādau paridṛśyamāne pūrvāparādibhāgaṃ vihāya nānyat kiñcid ekam avayavidravyam upalabhāmahe, yad āha <author id="a1">nyāyaparameśvaraḥ</author>— 

	<quote id="q1" authorid="a1">bhāgā eva hi bhāsante saṃniviṣṭās tathā tathā |
	tadvān naiva punaḥ kaścid vibhāgaḥ saṃpratīyate ||</quote>

iti. evaṃ guṇakarmādīnāṃ ca duṣaṇaṃ pratyetavyam.

---

nanu pramitirūpāṃ kriyāṃ phalabhūtāṃ niṣpādayaj jñānaṃ pramāṇam iti prasiddham. tatra kāsau pramitiḥ yāṃ janayaj jñānaṃ pramāṇam iti cet? ucyate—iha nīlāder arthād jñānaṃ dvirūpam utpadyate—nīlākāraṃ nīlabodhasvabhāvaṃ ca. tatrānīlākāravyāvṛtyā nīlākāraṃ jñānaṃ pramāṇam. anīlabodhavyāvṛtyā nīlabodharūpaṃ pramitiḥ. saiva phalam, yathoktam—

	<quote id="q1">arthasārūpyam asya pramāṇam, arthādhigatiḥ pramāṇaphalam.</quote>

iti. etac ca vikalpapratyayena bhinnaṃ vyavasthāpyate. paramārthatas tu nāsty eva bhedaḥ,yathoktam—tad eva pratyakṣaṃ jñānaṃ pramāṇaphalam iti.

---

sākāraṃ cedaṃ jñānam eṣṭavyam. yadi punaḥ sākāraṃ jñānaṃ neṣyate, tadānākāratvena sarvatra viṣaye tulyatvāt, vibhāgena viṣayavyavasthā na sidhyati. yat punaḥ kecid āhuḥ—pūrvaṃ jñānaṃ pramāṇam, uttaraṃ jñānaṃ pramāṇaphalam iti, tan na yuktam. tathā hi prathamakṣaṇabhāvi tāvaj jñānaṃ na pramāṇam, pramāṇaphalabhūtasya dvitīyajñānasyānutpatteḥ. phalabhūtajñānotpattau ca pūrvasya kṣaṇikatvena vināśāt, kathaṃ ghaṭādiviṣayaṃ jñānaṃ pramāṇaṃ bhavati? nāpi samānakālabhāvi jñānaṃ phalam ucitam, upakāryopakārakatvābhāvāt, savyetaragoviṣāṇayor iva. tasmāt paramārthataḥ pramāṇaphalayor nāsti bhedaḥ. kālpanikas tu vyāvṛttikṛto bhedaḥ vikalpabuddhau vyavasthāpyate.

---

saṃprati liṅgasya trirūpatvam ucyate—<quote id="q1">anumeye satvam eva niścitam</quote>. anumeye parvatādau dharmiṇi liṅgasyāstitvam eva niścitam. tad ekaṃ rūpaṃ pakṣadharmatāsaṃjñakam. atra sattvagrahaṇenāsiddhasya nirāsaḥ, yathā anityaḥ śabdaś cākṣuṣatvāt. cākṣuṣatvaṃ cakṣurvijñānagrāhyatvam ucyate. tac ca śabde dharmiṇi nāsti. evakāreṇa pakṣaikadeśāsiddhasya nirāsaḥ, yathā digambaraprayogaḥ—cetanās taravaḥ svāpāt. patrasaṅkocalakṣaṇo hi svāpaḥ. sa ca sarveṣu taruṣv asiddhaḥ. niścitagrahaṇena sandigdhāsiddhasya nirāsaḥ, yathāgnir atra bāṣpāditvena sandihyamānād bhūtasaṃghātāt. satvaśabdāt paścād evakāreṇa asādhāraṇasya nirāsaḥ, yathānityaḥ śabdaḥ śrāvaṇatvāt ghaṭavat. 

---

iyaṃ cānupalabdhir vartamānakāle pramāṇaṃ viśiṣṭasmaraṇasadbhāve 'tītakāle ca. anāgatakāle tv anupalabdhiḥ svayam eva sandigdharūpā. tato na pramāṇam, yathāha <author id="a1" type="generic">nyāyavādī</author>—<quote id="q1" authorid="a1">amūḍhasmṛtisaṃskārasyātītasya vartamānasya ca pratipattṛpratyakṣasya nivṛttir anupalabdhir abhāvavyavahārasādhanī</quote> iti.

---

atha dṛśyaśarīreṇa buddhimanmātreṇa vā vyāptir avagamyate, tadā adṛśyasya buddhimanmātrasya vā sādhyasya dṛśyānupalambhena vyatirekāsiddheḥ, sandigdhavipakṣavyāvṛttiko 'yaṃ hetuḥ, sādhyābhāvaprayuktasya sādhānābhāvasya kāśadāva siddhatvena vyāpter abhāvāt. tathā coktam <author id="a1">jñānaśrīmitrapādaiḥ</author>—

	<quote id="q1" authorid="a1">kāryatvasya vipakṣavṛttihataye sambhāvyate 'tīndriyaḥ  
	kartā ced vyatirekasiddhividhurā vyāptiḥ kathaṃ sidhyati |  
	dṛśyo 'tha vyatirekasiddhimanasā kartā samāśrīyate  
	tadyogen vinā tṛṇādikam iti vyaktaṃ vipakṣekṣaṇam ||</quote>  

---

yac ca <author id="a1">trilocanenoktam</author>—<quote id="q1" authorid="a1">yathā svābhāvikaḥ sambandho dhūmādīnāṃ vahnayādibhiḥ saha, tathā kāryatvasya buddhimatā sārdham, tadupādher anupalabhyamānatvāt, kvacid vyabhicārasyādarśanād</quote> iti. tan na yuktam, yato 'rthāntaraṃ kiñcid apekṣaṇīyam upādhiśabdenābhidhīyate. na cārthāntaram avaśyaṃ dṛśyaṃ syāt. adṛśyam api deśakālasvabhāvaviprakṛsṭam sambhāvyate. ato dhūmasya dahanena saha sambandhe bhaviṣyaty upādhiḥ. na copalabhyata iti katham adarśanamātreṇa nāsty evety ucyate.

---

yad apy uktaṃ vyabhicārasyādarśanād iti sādhanaṃ, tad api sandigdhāsiddham, pratyayāntaravaikalyenāhatya vyabhicārasyādarśane 'pi sarvatra niṣeddhum aśakyatvāt. na caitāvatā prāmāṇikalokayātrātikramaḥ, prāmāṇikair eva sādhakabādhakapramāṇābhāve saṃśayasya vihitatvāt. na ca caivaṃ saṃśayena sarvatrāpravṛttiprasaṅgaḥ, pramāṇād arthasandehāc ca pravṛtter upapatteḥ. 

---

kiṃ cādarśanamātrena vyatireko na sidhyati. tathā hi vipakṣe hetur nopalabhyata ity anena tadupalambhakapramāṇanivṛttir ucyate. pramāṇaṃ ca prameyasya kāryam, nākāraṇaṃ viṣaya iti nyāyāt. na ca kāryanivṛttau kāraṇanivṛttir yujyate, nirdhūmasyāpi vahner bhānāt. yadi punaḥ pramāṇasattayā prameyasattā vyāptā syāt, tadā yuktam evaitat. kevalam iyam eva vyāptir asambhāvinī, sarvasya sarvadarśitvaprasaṅgāt. tasmān nādarśanamātreṇa vyatirekaḥ sidhyati. yathoktam— 

	<quote id="q2">sarvādṛṣṭiś ca sandigdhā svādṛṣṭir vyabhicāriṇī |
	bhūjalāntargatasyāpi bījasyāsattvadarśanāt ||</quote>

iti.

---

yad api <author id="a1">vācaspatir</author> āha—<quote id="q1" authorid="a1">viśeṣasmṛtyapekṣa eva saṃśayo bhavati. tato yathādarśanam eva śaṅkitum ucitam</quote> iti. atrocyate—nāyaṃ nyāyaḥ sārvatrikaḥ. tathā cābhyupagamyāpi brūmaḥ. tathā hi kāryatvadhūmatvayoḥ tādātmyatadutpattisambandhaviyogitvena sādhāraṇena dharmeṇa prameyatvadhūmatvakāryatvādīnāṃ tanmatenāpi sajātīyatvam. tatra prameyatvasya vyabhicāradarśanam evānyatrāpi śaṅkām upasthāpayatīti yathādarśanam evedam āśaṅkitam. ataḥ sandigdhavipakṣavyāvṛttikatvaṃ nāma hetudūṣaṇaṃ durvāram eva. etac ca sad dūṣaṇam eva. 

---

vādinā sādhana upanyaste prativādinā tatra dūṣaṇaṃ vaktavyam iti nyāyaḥ. asiddhaviruddhānaikāntikānām anyatamasyodbhāvanaṃ dūṣaṇam, yathoktam—<quote id="q1">dūṣaṇāni nyūnatādyuktir</quote> iti.

nanv eṣām evodbhāvanaṃ yadi dūṣaṇaṃ, kva tarhi vaiyarthyāsāmarthyātiprasaṅgādīnām antarbhāvaḥ? atraiva triṣu. tatra vaiyarthyaṃ tāvad asiddhe 'ntarbhavati. sandigdhasādhyadharmo hi hetur ucyate. vaiyarthyaṃ tu yatropanyasyate tatra sandigdhasādhyadharmakatvaṃ hetor lakṣaṇaṃ hetau na sambhavatīti asiddha ucyate. hetorlakṣaṇasyāsiddheḥ yad uktam—<quote id="q2">sandigdhe hetuvacanāt vyasto hetor anāśraya</quote> iti.

---

etac cāyuktam, ātmanaḥ siddhaye pramāṇābhāvāt. na hi pratyakṣeṇa ātmā pratīyate, cakṣurādijñānānāṃ rūpādiviṣayapañcakaniyatatvāt. mānasasyāpy ahaṃpratyayasya śarīrādiviṣayatvāt gauro 'haṃ sthūlo 'haṃ gacchāmy aham ityādyākāreṇa ahaṃpratyaya utpadyate, yad āha <author id="a1">alaṅkārakāraḥ</author>—

	<quote id="q1" authorid="a1">aham ity api yaj jñānaṃ tac charīrendriyāṃśavit | 
	ahaṃ kāṇaḥ sukhī gauraḥ samānādhāravedanāt ||</quote>

na cāsya śarīravyatiriktasya taddharmo gauratvaṃ sthūlatvaṃ vā. na ca vibhor amūrtasya mūrtadravyānuvidhāyinī gamanakriyā yuktimatī. na cāyaṃ māṇavake siṃhapratyaya eva bhākto yuktaḥ, skhaladvṛttiprasaṅgāt. 

---

anyathā yadi gośabdād arthapratipattikāle nāvagataḥ parāpohaḥ, kathaṃ tarhi anyaparihāreṇa pratipattā gavi vartatām. tato gāṃ badhāneti codito 'śvān api badhnīyād iti. tasmāt sthitam etat—bāhyārtho 'dhyavasāyād eva śabdavācye vyavasthāpyate, na tu svalakṣaṇaparisphūrtyā, pratyakṣavad deśakālākārāvasthāniyatapravyaktasvalakṣaṇāsphuraṇāt, yad āha <author id="a1">nyāyaparameśvaraḥ</author>—<quote id="q1" authorid="a1">śabdenāvyāpṛtākṣasya buddhāv apratibhāsanāt | arthasya dṛṣṭāv iva</quote> iti. 

---

nāpi svalakṣaṇānubhavānantaram ekākāraparāmarśapratyayāt anyathānupapattyā sāmānyaparikalpanaṃ yuktisaṅgatam, vyaktibhya eva svahetudattaśaktibhyo 'sya pratyayasya paraṃparayotpatteḥ. bhede 'pi kāścid eva vyaktayo 'sya jananāya samarthāḥ, na sarvā ity atra kāryakāraṇabhāvasya pratyakṣānupalambhābhyāṃ dṛṣṭasyātivartayitum aśakyatvāt. dṛṣṭaṃ cedaṃ sāmarthyaṃ bhedāviśeṣe 'pi kāsāñcid eva vyaktīnām, yathā jvarādipraśamane guḍūcīnimbādīnām, yathoktam—

	<quote id="q1">ekapratyavamarśārthajñānādyekārthasādhane | 
	bhede 'pi niyatāḥ kecit svabhāvenendriyādivat ||</quote> 

iti. kiṃ ca sarvagate vijātīyād vyāvṛtte saty api sāmānye, kiṃ bhedāviśeṣe 'pi govyaktiṣv eva samavetaṃ tat sāmānyam? tatraiva caikākārāṃ buddhiṃ janayati?—iti praśne svabhāvenaivety uttaraṃ parasya. tac ca pramāṇāsaṅgatam. asmākaṃ tu svabhāvenottaraṃ pramāṇāsiddhatvād yuktisaṅgatam eva. 

---

nanu buddhimattvād īśvarasya, naiṣa doṣaḥ. buddhiśūnyo hi svasattāmātrajanyaṃ kāryam akrameṇaiva kuryāt. buddhimāṃs tu kartum īśāno 'py anicchan na karotīti kas tasyopālambhaḥ? ucyate—tā apīcchāḥ svasattāmātranibandhanāḥ. kiṃ na karotīti sa evāsyopālambhaḥ. atha svarūpeṇa sāmarthye saty api eṣa eva tasya svabhāvaḥ yat sahakārilakṣaṇayāgantukaśaktyā vinā na karotīti cet. tarhi mātāpi sati vandhyā sā prakṛtyaivaitad api vaktavyaṃ bhaved bhavatām iti yatkiñcid etat. 

---

nanv eṣa eva kāryasvabhāvaḥ—kevalāt samarthād api nodeti. sahakāriṇam apekṣyaiva paścād bhavati. nāsyopālambha iti. tan na yuktam. samartho hi sahakāryapekṣām anādṛtya balād eva kāryaṃ kuryāt, anyathā hy asya asamarthatvaprasaṅgāt. nāpi nityaḥ krameṇa kāryakārīti yuktam, nirapekṣatvāt, yad āha diṅmaṇḍalavikhyātakīrtir <author id="a1">dharmakīrtiḥ</author>— 

	<quote id="q1" authorid="a1">nityasya nirapekṣatvāt kramotpattir na yujyate |
	kriyāyām akriyāyāṃ ca kālayoḥ sadṛśātmanaḥ ||</quote> 

iti. etenātmādīnām akṣaṇikānāṃ ghaṭādīnāṃ kṣaṇikānāṃ ca krameṇa kāryakaraṇaṃ pratyuktam. na cātra pratyakṣavirodhaḥ, pratyakṣeṇākṣaṇikasya grahaṇāyogāt. na hi kṣaṇikaṃ pratyakṣam akṣaṇikam īkṣituṃ kṣamate. anikakṣaṇavyāpāro hy akṣaṇikaḥ. sa katham ekakṣaṇabhāvinādhyakṣeṇa grahītuṃ śakyaḥ? na hi prāgūrdhvaṃ cāvasthānam adhunā prakāśate, tasyāpy adhunātanatāprasaṅgāt, janmavināśāvadhipratibhāsaprasaṅgād iti nedaṃ pratyakṣaṃ pūrvāparakālavyāptam arthaṃ kañcid api grahītum alam. 

---

yadi nityaḥ kartā jagato na kāraṇaṃ, kim asya tarhi kāraṇam? sattvānāṃ śubhāśubhākhyaṃ karma, yathoktam— 

	<quote id="q1">sattvalokam atha bhājanalokaṃ cittam eva racayaty aticitram |
	karmajaṃ hi jagad uktam aśeṣaṃ karma cittam avadhūya na cāsti ||</quote> 

iti. vaibhāṣikam āśritya punar <author id="a1">bhagavatā sarvajñena</author> coktam—

	<quote id="q2" authorid="a1">ākāśaṃ dvau nirodhau ca nityaṃ trayam asaṃskṛtam | 
	saṃskṛtaṃ kṣaṇikaṃ sarvam ātmaśūnyam akartṛkam ||</quote>

iti. 

---

ucyate—yat pramāṇasaṃvādi niścitārthaṃ vacanaṃ, tat sākṣāt pāraṃparyeṇa vā tadarthasākṣatkārijñānapūrvakaṃ, yathā dahano dāhaka iti vacanam. pramāṇasaṃvādi niścitārthaṃ cedaṃ vacanam—kṣaṇikāḥ sarvasaṃskārāḥ, iti arthataḥ kāryahetuḥ. nāsyāsiddhiḥ, sarvadharmakṣaṇabhaṅgaprasādhanād asya vacanasya satyārthatvāt. nāpi viruddhaḥ, sapekṣe bhāvāt. na cānaikāntikatā, vacanamātrasya saṃśayaviparyāsapūrvakatve 'pi pramāṇasaṃvādiniścitārthasya vacanasya sākṣāt pāraṃparyeṇa vā tadarthasākṣātkārijñānapūrvakatvena pratyakṣānupalambhābhyām upalambhāt. anyathā dhūmādāv api hetutyāgaprasaṅgād aśeṣakāryahetūcchedaprasaṅgaḥ. 

---

nanu tattvasākṣātkāraṇān muktiḥ. tattvaṃ caikam eva, yathoktam— 

	<quote id="q1">muktis tu śūnyatādṛṣṭis tadarthā śeṣabhāvanā ||</quote> 

iti. tat kathaṃ sarvajñadvaitaṃ bauddhaprabhedaś ceti? naiṣa doṣaḥ, yasmāt sarvam etad bhūtārthe sattvān avatārayituṃ bhagavatā pratipāditam. tathā hi vaibhāṣikāṇāṃ matam—

	<quote id="q2">ākāśaṃ dvau nirodhau ca nityaṃ trayam asaṃskṛtam |
	saṃskṛtaṃ kṣaṇikaṃ sarvam ātmaśūnyamakartṛkam ||</quote>

iti. 

---

sautrāntikānāṃ matam—jñānam evedaṃ sarvaṃ nīlādyākāreṇa pratibhāsate. na bāhyo 'rthaḥ, jaḍasya prakāśāyogāt, yathoktaṃ—

	<quote id="q1">svakārajñānajanakā dṛśyā nendriyagocārāḥ ||</quote>

iti.

<author id="a1">alaṅkārakāreṇā</author>py uktam—

	<quote id="q2" authorid="a1">yadi saṃvedyate nīlaṃ kathaṃ bāhyaṃ tad ucyate |
	na cet saṃvedyate nīlaṃ kathaṃ bāhyaṃ tad ucyate ||</quote>

nanu yadi prakāśamānaṃ jñānam evadaṃ, tadāsti bāhyo 'rtha iti kutaḥ? bāhyārthasiddhis tu syād vayatirekataḥ. na hi sarvatra sarvadā nīlādaya ākārāḥ prakāśante. na caitat svopādānamātrabalabhāvitve sati yujyate, niyataviṣaye pravṛttyayogāt. tasmād asti kiñcid eṣāṃ samanantarapratyayavyatiriktaṃ yad balena kvacit kadācit bhavantīti śakyam avasātum. 

---

pṛthivyādayo 'vaśiṣyante. te cāvayaviparamāṇubhedena dvidhā iṣyante. tatra yo 'vayavī ghaṭādiḥ paramāṇubhir dvyaṇukādikrameṇārabdhaḥ prasiddhaḥ. tasyopalabdhilakṣaṇaprāptasyānupalambho bādhaka ity uktam. yady avayavī nāsti, kathaṃ tarhy ayam ekatvena pratibhāsata iti cet— 

	<quote id="q1">bhāgā eva bhāsante sanniviṣṭās tathā tathā |
	tadvān naiva punaḥ kaścin nirbhāgaḥ saṃpratīyate ||</quote>

ity uktam. nanu ko 'yaṃ bhāgapratibhāso nāma? nānādigdeśāvaṣṭambhena sañcitaḥ paramāṇupratibhāsa eva. yady evam, kathaṃ pratibhāsadharmaḥ sthaulyam ity uktaṃ <author id="a1">dharmottareṇa</author>? tatrāpy ayam evārthaḥ—arthasya svarūpeṇa nāsti vedanam, <quote id="q2">bhāktaṃ syād arthavedanam</quote> iti vacanāt. tasmād yo 'yaṃ nīlādiprabhāso nānādeśavyāpitvenānubhūyate sa eva sthūlapratibhāsa ity adoṣaḥ. ye 'pi tadārambhakāḥ paramāṇavo vaiśeṣikāṇāṃ, sākṣādadhyakṣyagocarā vaibhāṣikāṇāṃ darśane, svasvākārasamarpaṇapravaṇāḥ sautrāntikānāṃ mate. te 'pi yogācārāṇāṃ darśane na sambhavanti. 

---

athavāyaṃ vicāraḥ—yad etat pratibhāsamānaṃ tad ekaṃ tāvan na yuktam, anantaroktavicārāt. nāpy anekaṃ, paramāṇuśaḥ paramāṇor ayogāt. tathā hi yady asau sāṃśaḥ, kathaṃ paramāṇuḥ? atha niraṃśaḥ, tadā saṃyuktāḥ paramāṇāvaḥ sarvātmanā saṃyogāt parasparam abhinnadeśāḥ syur iti sarvaḥ piṇḍaḥ paramāṇumātraṃ syāt, parvato 'pi kṣitir apīti. tasmād avaśyaṃ tayoḥ svabhāvayor bhedo 'bhyupetavyaḥ. yathā cānayos tathā 'dharottaradakṣiṇottaraparamāṇupratyāsannānāṃ svabhāvānāṃ ca bheda iti ṣaḍaṃśataiva paramāṇor nyāyabalād āpatati, yad āha—

	<quote id="q1">ṣaṭkena yugapad yogāt paramāṇoḥ ṣaḍāṃśatā |
	ṣaṇṇāṃ samānadeśatvāt piṇḍaḥ syād aṇumātrakaḥ ||</quote>

iti. na caikāsiddhau anekasyāpi siddhir iti na santi paramāṇavaḥ. yadi bāhyo 'rtho nāsti, kiṃ viṣayas tarhy ayaṃ pratibhāsaḥ? pratibhāsaḥ khalv eṣo 'nādivitathavāsanātaḥ pravartamāno nirālambana eva lakṣyate. tathā hi sati viṣaye sālambanatā syāt. tena cāvayavinā bhavitavyam paramāṇupracayena vā. sa cāyam ubhayo 'py anantaroktabādhakapramāṇagrāhagrastavigraho na vyomatāmarasam atiśete, yathoktam— 

	<quote id="q2">na sannāvayavī nāma na santi paramāṇavaḥ |
	pratibhāso nirālambhaḥ svapnānubhavasannibhaḥ ||</quote>

iti.

---

svapnajñānaṃ nirālambanaṃ viditam eva. na ca svapnajāgradanubhavayor bhedaḥ kaścid apy asti, sarvaprakārasādharmyadarśanāt. na cānālambanād anavāptarūpaviśeṣaṃ vijñānaṃ sālambanasambandham anubhavitum utsahate. yad anālambanād aviśiṣṭaṃ tad anālambanam, yathaikasmād ākāśakeśadarśanāt dvitīyam jñānam. anālambanāc ca svapnajñānād aviśiṣṭaṃ vivādāspadībhūtaṃ jāgradvijñānam iti svabhāvahetuḥ.

yadi bāhyo 'rtho nāsti, kiṃ tarhi paramārthasat? grāhyagrāhakādikalaṅkānaṅkitaṃ niṣprapañcavijñānamātraṃ paramārthasat. yathoktam— 

	<quote id="q1">grāhyagrāhakanirmuktaṃ vijñānaṃ paramārthasat ||</quote>

iti. 

punaś coktam— 

	<quote id="q2">nānyo 'nubhāvyo buddhyāsti tasyā nānubhavo 'paraḥ |
	grāhyagrāhakavaidhuryāt svayaṃ saiva prakāśate ||</quote>

uktaṃ caitad <author id="a1">bhagavatā</author>— 

	<quote id="q3" authorid="a1">bāhyo na vidyate hy artho yathā bālair vikalpyate |
	vāsanāluṭhitaṃ cittam arthābhāsaṃ pravartate ||</quote>

iti. 

---

mādhyamikānāṃ tu darśane tad api vijñānaṃ na paramārthasat, vicārāsahatvāt. svabhāvena hi yuktaṃ pāramārthikam ucyate loke. na cāsya vicārataḥ kaścit svabhāvo ghaṭate, eko vāneko vā pūrvavicārāsahatvāt, yathoktam—

	<quote id="q1">neṣṭaṃ tad api dhīrāṇāṃ vijñānaṃ pāramārthikam |
	ekānekasvabhāvena viyogād gaganābjavat ||</quote> 

iti. <author id="a1">kīrtipādair</author> apy uktam-

	<quote id="q2" authorid="a1">bhāvā yena nirūpyante tadrūpaṃ nāsti tattvataḥ |
	yasmād ekamanekaṃ vā rūpaṃ teṣu na vidyate ||</quote>

iti. 

---

tath<author id="a1">ālaṅkārakāreṇā</author>py uktam—

	<quote id="q1" authorid="a1">yadā tu na vikalpasya na cānyasya pramāṇatā |
	tadā viśīryamāṇe 'pi sarvasmin ko 'parādhyatu ||
	baddhamuktādibhedo 'pi naivāsti paramārthataḥ |
	bhedo hi nāvabhāty eva sarvatra samadarśinām ||</quote>

iti. prayogaḥ punar evam—yad ekānekasvabhāvaṃ na bhavati na tat paramārthasat, yathā vyomakamalam. ekānekasvabhāvaṃ ca na bhavati vijñānam iti vyāpakānupalabdhiḥ. na tāvad ayam asiddho hetuḥ, sākāre jñāne bahirartha iva ekānesvabhāvāyogyatvasya parisphuṭatvāt. yatra hi lokasya bāhyārthavyavahāras tad eva sākāravādino jñānam. tato yat tasya bahirbhāve bādhakaṃ tad evāntarbhāve 'pi bādhakam. na hi sthūlam ekam anekaṃ ca paramāṇurūpam apīṣyate. vijñānātmakānām ayam ākāro yady ekaḥ sthūlaḥ, yadi vānekaḥ paramāṇuśo bhinnaḥ, ubhayathāpi bāhyārthapakṣabhāvi dūṣaṇam aśakyam urddhatum. 

