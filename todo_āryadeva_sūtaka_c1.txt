namaḥ śrīvajrasattvāya

	namata khasamaniḥsvabhāvaśuddhaṃ namatāśeṣam anakṣaram avācyam |
	namatātītānāgatasarvagataṃ1 namata samastāśeṣasarvaśūnyam ||

atra vajrayāne dvividhamantramukhacaryācāryair mantraparāyaṇair adhyātmaparāyaṇaiś ca śrutipāraṅgataiḥ sarvasattvānugrahārthibhiḥ sūtroktārthavacanavispaṣṭīkaraṇārtham anekaśṛṅgāralalitapadavākyaślokagāthāryābandhādinigūḍhaśabdaracanāprabandhaiḥ sadbhāvatantrād uddhṛtya bālaprabodhanārthaṃ sādhanāṅgāni pradīpakāni kriyante.

yuktam etad āsīt kṛtatretādvāparayugeṣu, lokānām āyurārogyasampaddānaśīlacaryādiguṇasampannānāṃ śāstrāśrayaparāmarṣāt. tattvajñānābhiniviṣṭānāṃ lalitapadādinigūḍhaśabdadvāreṇa tattvaṃ pratipāditaṃ. tat te cādhigacchanti.

---

imam arthavaśaṃ jñātvāhaṃ śrīnāgārjunapādāmnāyād utpattikramānupūrveṇa niṣpannakramasamādhiṃ prāpya saṃskṛtāsaṃskṛtaśiṣyāṇāṃ sādhāraṇam uttānaśabdadvāreṇa mantratattvaṃ mudrātattvaṃ ātmatattvaṃ devatātattvaṃ pañcakramavispaṣṭīkaraṇārthaṃ sūtramelāpakaṃ vakṣyāmi.

	tattvahīnā na siddhyanti kalpakoṭiśatair api

ity uktaṃ bhagavatā sūtrakādi sarvatra deśanāpāṭhe.

---

yathoktaṃ bhagavatā caturdevīparipṛcchāmahāyogatantre—

	caturaśītisāhasre dharmaskandhe mahāmuneḥ |
	tattvaṃ vai ye na jānanti te ca sarve ca niṣphalāḥ ||

iti.

vajraśiṣya uvāca—tattvajñānena vinā buddhatvaṃ na syād ity uktaṃ bhagavatā. atas tattvasya lakṣaṇaṃ nāma pravacanadvāreṇa śrotum icchāmi. yasmān mahāyānikatārkikādayo neyārtham āśritya nānāprakāreṇa tattvaṃ kalpayanti, teṣāṃ saṅgrahārthaṃ bhāṣatu bhagavān—kim etat tattvaṃ nāma?

---

vvajragurur āha—nirdiṣṭaṃ bhagavatā vajroṣṇīṣatantre—

	vajrapāṇir āha—kathaṃ bhagavan sarvadharmāṇām ālayaṃ paramārthasatyam?

	bhagavān āha—sarvadharmā guhyakādhipate skandhadhātvāyatanātmakā jagatsthāvarajaṅgamāḥ. te hi paramārthasatyāśrayāḥ. asthānayogena paramārthasatyam anātmakam anabhibhūtaṃ sarvaśūnyam. na vṛddhir. na parihāṇiḥ. suviśuddhaṃ khasamaṃ nirmalasvabhāvam anakṣaram avācyam kāyavākcittarahitam. na tad asti, na ca nāsti. na carati, na na carati. na dūre, nāsanne, na śūnyaṃ nāśūnyaṃ, na madhyamaṃ ca. tad idaṃ paramārthasatyam. atas tasya paramagāmbhīryaduravagāhasyānutpādānirodhasya saṃvṛtisatyapratyayam. 

	saṃvṛtisatyaṃ tāvat svapnendrajāladarpaṇapratibimbavan māyāsamādhiḥ. svalakṣaṇaṃ caturbrahmavihārahetuḥ. tābhyāṃ yuganaddhavāhikramaḥ so 'yaṃ bhūtanayātmakaḥ samādhiḥ sarvopalambhopaśamaḥ. samastam etat tattvam.

iti.

---

vajragurur āha—kramavṛttyā śikṣante, na yugapad iti bhagavataiva nirdiṣṭaṃ laṅkāvatārasūtre—

	atha khalu mahāmatir bodhisattvo mahāsattvaḥ punar api svacittadṛśyadhārāviśuddhyārthaṃ bhagavantam adhyeṣate sma—kathaṃ bhagavan svacittadṛśyadhārā viśuddhyati yugapat kramaśo vā?

	bhagavān āha—kramavṛttyā mahāmate svacittadṛśyadhārā viśuddhyati, na yugapat. tadyathā mahāmate āmraphalāni kramaśaḥ pacyante, na yugapat. evam eva mahāmate tathāgataḥ sarvasattvānāṃ kramaśaḥ svacittadṛśyadhārāṃ viśodhayati, na yugapat. tadyathā mahāmate kumbhakāraḥ kramaśo bhāṇḍāni kurute, na yugapat. evam eva mahāmate tathāgataḥ sarvasattvānāṃ kramaśaḥ svacittadṛśyadhārāṃ viśodhayati, na yugapat. tadyathā mahāmate pṛthivyāṃ sarvatṛṇagulmauṣadhivanaspatayaḥ kramavṛttyā virohanti, na yugapat. evam eva mahāmate tathāgataḥ sarvasattvānāṃ kramaśaḥ svacittadṛśyadhārāṃ viśodhayati, na yugapat. tadyathā mahāmate hāsyalāsyagītacitravīṇālekhyayogāḥ kramaśaḥ pravartante, na yugapat. evam eva mahāmate tathāgataḥ sarvasattvānāṃ kramaśaḥ svacittadṛśyadhārāṃ viśodhayati, na yugapat.

---

imam evānukramaṃ śūraṅgamasūtre vispaṣṭena darśayann āha—

	atha khalu dṛḍhamatir bodhisattvo mahāsattvo bhagavantam etad avocat—kathaṃ śikṣamāṇo bhagavan bodhisattvo mahāsattvaḥ śikṣate, iha śūraṅgame samādhau sarvaśikṣāmananatayā?

	evam ukte bhagavān dṛḍhamatiṃ bodhisattvam etad avocat—syād yathā 'pi nāma dṛḍhamate iṣvastrācāryāntevasī pūrvaṃ gokiliṅge vidhyati. yadā gokiliṅge śikṣito bhavati tadā phalake vidhyati. yadā phalake śikṣito bhavati tadā lakṣe vidhyati. yadā lakṣe śikṣito bhavati tadā daṇḍe vidhyati. yadā daṇḍe śikṣito bhavati tadā śatabāle vidhyati. yadā śatabāle śikṣito bhavati tadā daśabāle vidhyati. yadā daśabāle śikṣito bhavati tadā bāle vidhyati. yadā bāle śikṣito bhavati tadā śabdavedhe vidhyati. yadā śabdavedhe śikṣito bhavati tadā akṣūṇavedhe vidhyati. yadā akṣūṇavedhe śikṣito bhavati tadā niryāto bhavati iṣvastraśikṣāyām. sa ākāṅkṣamāṇo rātryām andhakāratamisrāyāṃ yasya yasyaiva śabdaṃ śṛṇoti manuṣyasya vāmanuṣyasya vā, tasya tasyaivāntike anābhogenākṣūṇa iva śaro gacchati. śabdavedhe sthito na kvacic chikṣate. tat kasya hetoḥ? pūrvaṃ suśikṣitatvāt. tasya te pūrvāvedhā āmukhībhavanti. 

	evam eva dṛḍhamate iha śūraṅgame samādhau pratiṣṭhitasya bodhisattvasya na bhūyaḥ kvacid dharme śikṣitavyaṃ bhavati. tat kasya hetoḥ? pūrvaṃ suśikṣitatvād eva. samādheḥ sarvabodhisattvaguṇadharmā āmukhībhavanti.

anena nyāyena vajrayānam āśritya śūraṅgamasamādhau śikṣitukāmenānena krameṇa śikṣitavyam.

---

tatrāyaṃ kramaḥ—prathamaṃ tāvad buddhayānāśaye śikṣate. yadā buddhayānāśaye śikṣito bhavati tadā navayāna ekasmṛtisamādhau śikṣate. yadā navayāne śikṣitas tadā kalpitayoge śikṣate. yadādikarmikasamādhau pratiṣṭhito bhavati tadā śatakulaprabhede 'vatarati. yadā śatakulakrameṇa kāyavivekaṃ prajānāti tadā kāyavajrasamādhau pratiṣṭhito bhavati. kāyaviveke sthitvā, ālikālidvāreṇa vāgviveke 'vatarati. yadā vajrajāpakrameṇa prāṇāyāmam adhigato bhavati tadā vāgvajrasamādhau pratiṣṭhito bhavati. vāgviveke sthitvā prakṛtyābhāsakrameṇa cittaviveke 'vatarati. yadā prakṛtyābhāsaṃ vāyuvāhanaprabhedaṃ yathābhūtaṃ śikṣate tadā cittavajrasamādhisamāpanno bhavati. cittasya yathābhūtaparijñāne sthitvā dvādaśamāyādṛṣṭāntena saṃvṛtisatye 'vatarati. yadā māyopamasamādhisamāpanno bhavati tadā sarvabuddhābhiṣekaṃ pratilabhate. māyopamasamādhau sthitvāṣṭādaśamahāśūnyatānukrameṇa paramārthasatye 'vatarati. yadā piṇḍagrahānubhedasamādhinā bhūtakoṭiṃ praviśati tadā sarvakleśaviśuddho bhavati. yadā jñānakrameṇa vyutthāya prakṛtiprabhāsvaraṃ satyadvayādvaidhīkāreṇātmānam abhisambudhyati tadā niṣpannakramasamādhau śikṣito bhavati.

---

imam arthavaśaṃ jñātvā bhagavān āha—kramavṛttyā śikṣate, na yugapad iti. kramavṛttyā niṣpannakrame śikṣite sati yugapat svacittadṛśyadhārā viśudhyatīti bhagavataiva nirdiṣṭaṃ laṅkāvatārasūtre—

	tadyathā mahāmate darpaṇāntargatāḥ sarvarūpāvabhāsāḥ sandṛśyante nirvikalpā yugapat. evam eva mahāmate svacittadṛśyadhārāṃ yugapat tathāgataḥ sarvasattvānāṃ viśodhayati nirvikalpāṃ nirābhāsagocarām. tadyathā mahāmate somādityamaṇḍalaṃ yugapat sarvarūpāvabhāsān kiraṇaiḥ prakāśayatīti.

ata āha—

	ādikarmikasattvānāṃ paramārthāvatāraṇe |
	upāyaś caiṣa sambuddhaiḥ sopānam iva nirmitaḥ ||

iti. pañcakramānupūrveṇa vinā niṣpannakramasamādhir adhigantuṃ na pāryate.

---

punas tatra pañca skandhāś catvāro dhātavaḥ ṣaḍ āyatanāni pañca viṣayāḥ pañca jñānāni rāśir ity ucyate. tadyathā dhānyayavatilagodhūmamudgarāśaya ity ucyante, evam eva śarīrasyāṅgapratyaṅgāntargatasamavāyo rāśir ity ucyate. dhātusamavāye prajñādṛṣṭimanovidyāvāsanātṛṣṇākleśaprabandhaḥ sañcaya ity ucyate. vijñānasya tu sañcayo rāśir vā nopalabhyate, anālayatvāt. yathoktaṃ bhadrapāliparipṛcchāyām—

	asmin śarīre vijñānaṃ na kvacit pratiṣṭhitaṃ bhavati. na ca vijñānād ṛte śarīram upalabhyate. tena hi bhadrapāle nādṛṣṭasatya idaṃ vijñānaṃ paśyati. na cedaṃ karatalāmalakavad darśanam upagacchati.

iti.

---

punar eṣāṃ skandhadhātvāyatanānām anādiprākṛtāhaṅkāravyavasthitānām adhunā sarvatathāgataparamāṇuparighaṭitasvabhāvo nirdiśyate—

	pañca skandhāḥ samāsena pañca buddhāḥ prakīrtitāḥ |
	vajrāyatanāny eva bodhisattvāgramaṇḍalam ||
	pṛthivī locanā khyātā abdhātur māmakī smṛtā |
	tejaś ca pāṇḍarā khyātā vāyus tārā prakīrtitā ||
	(17.50–51)

	rūpaśabdādibhir mantrī devatāṃ bhāvayet sadā | 
	(7.14ab)

ity uktaṃ bhagavatā śrīguhyasamājamahāyogatantre ||

---

ete skandhadhātvādayaḥ punar ekaikaśaḥ pañcapañcākārair bhidyamānāḥ śatadhā bhavanti |

	kulāḥ śatavidhāḥ proktāḥ saṅkṣepeṇa tu pañcadhā |
	punas trividhatāṃ yānti kāyavākcittayogata iti |

śrīguhyendutilake vacanāt. prathamaṃ tāvac chatakulaprabhedaṃ darśayāmaḥ.

tatra rūpaskandhasamūho vairocanaḥ | sa ca punaḥ pañcākārair bhidyamānaḥ pañcatathāgatair adhiṣṭhitaḥ | tatra dīrghahrasvādibāhyādhyātmikobhayasaṃsthānarūpaṃ vairocanasyādhiṣṭhānam || ātmamanyanādīnām u[A:a]bhayaprakārarūpaṃ ratnasambhavasya | bāhyābhyantare nīlādipañcavarṇarūpam amitābhasya | bāhyābhyantare candrasūryālokākārarūpam amoghasiddheḥ | kevalaṃ svasaṃvedyamātraṃ vijñaptirūpam akṣobhyasyādhiṣṭhānam ity | uktaḥ pañcadhā rūpaskandhaḥ |

ratnasambhavasamādhim adhikṛtyāha || vedanāskandhasamūho ratnasambhavaḥ | sā punaḥ pañcatathāgatair adhiṣṭhitā | tatra sannipātapittodbhavā vedanā akṣobhyasya | śleṣmavātajā vedanā ratnasambhavasya | sukhavedanā amitābhasya | duḥkhavedanā amoghasiddheḥ | samavedanā vairocanasyādhiṣṭhānam ity uktaḥ pañcadhā vedanāskandhaḥ |

amitābhasamādhim adhikṛtyāha || sañjñāskandhasamūho 'mitābhaḥ || ihotpannānāṃ sthāvarajaṅgamapadārthānāṃ saṃskṛtatve 'py apadadvipadādibhedena bhinnatvāt pṛthaksañjñā 'sti bhāvānāṃ tāṃ vijñānenopagṛhya paricchedaḥ kriyate | tan nimittaṃ sañjñāskandha iti pṛthag vyavasthāpyate | sā punaḥ sañjñā pañcatathāgatair adhiṣṭhitā || tatra dvipadasañjñā akṣobhyasya | catuṣpadasañjñā ratnasambhavasya | apadasañjñā amitābhasya | bahupadasañjñā amoghasiddheḥ | acalasthāvarasañjñā vairocanasyādhiṣṭhānam iti || uktaḥ pañcadhā sañjñāskandhaḥ |

---

amoghasiddhisamādhim adhikṛtyāha || saṃskāraskandhasamūho 'moghasiddhiḥ | sa punaḥ pañcatathāgatair adhiṣṭhitaḥ || tatra kāyasaṃskāro vairocanasya | vāksaṃskāro 'mitābhasya | cittasaṃskāro  'kṣobhyasya | bhūrbhuvaḥsvaḥsaṃskāro ratnasambhavasya | mokṣasaṃskāro 'moghasiddher adhiṣṭhanam iti | uktaḥ pañcadhā saṃskāraskandhaḥ ||

akṣobhyasamādhim adhikṛtyāha || yad arthagrahaṇam arthaṃ paricchinatti | arthāvabodhas tad vijñānam | vijñānārūḍhena cākāreṇa bāhyārthaḥ prajñapyate | bāhyenārthena vijñānaṃ prajñapyata iti | evam anyonyāpekṣayā jñānajñeyayoḥ siddhiḥ | tat punar vijñānaṃ pañcadhā bhidyamānaṃ pañcatathāgatair adhiṣṭhitam iti | tatra vijñānaskandhasamūho 'kṣobhyaḥ | cakṣurvijñānaṃ vairocanasya | śrotravijñānaṃ ratnasambhavasya | ghrāṇavijñānam amitābhasya | jihvāvijñānam amoghasiddheḥ | kāyavijñānam akṣobhyasyādhiṣṭhānam iti || uktaḥ pañcadhā vijñānaskandhaḥ ||

	pañca skandhāḥ samāsena pañca buddhāḥ prakīrtitā |

ity asya sūtrasyārthaḥ ||

---

tatra pṛthivīdhātusamūho locanā | sa punaḥ pañcākārair bhidyamānaḥ pañcatathāgatair adhiṣṭhitaḥ | yad uta keśāsthiviṭplīhahṛdayaṃ vairocanasya | romanakhapūyahṛdayaṃ ratnasambhavasya | dantatvagmāṃsahṛdayam amitābhasya | snāyumāṃsapārśva[C:a]hṛdayam amoghasiddheḥ | malāntrapittahṛdayam akṣobhyasyādhiṣṭhānam | yathoktaṃ vajramālāyām |

	pañcahṛdayam āśritya pañcatantuvinirgatam |
	pañcavāyusamāyuktaṃ pañcakāmopabhogakṛd iti ||

evaṃ punaḥ pṛthivīdhātur bāhye 'pi pañcākāreṇa bhidyate | caturdvīpāḥ sumeruś ca | tatra sumerur mahāvairocanasyādhiṣṭhānam | pūrvavideho 'kṣobhyasyādhiṣṭhānam | jambūdvīpo ratnasambhavasyādhiṣṭhānam | aparagodānīyo 'mitābhasyādhiṣṭhānam | uttarakurur amoghasiddher adhiṣṭhānam iti || uktaḥ pañcadhā pṛthivīdhātuḥ |

---

eṣāṃ caturmahābhūtānāṃ yatraikas tatra catvāraḥ | tasmān nāsty eṣām anyonyanirapekṣā svābhāvikī svataḥ siddhiḥ | ākāśaṃ cātīndriyatvād asaṃskṛtatvāc ca na mahābhūtam || kintu || avakāśadānāt ākāśaṃ sarvabhāvānām [A:a]anāvaraṇakṛtyaṃ karotīti yāvat |

	pṛthivī locanā khyātā abdhātur māmakī smṛtā |
	tejaś ca pāṇḍarā khyātā vāyus tārā prakīrtitā ||

ity asya sūtrasyārthaḥ ||

---

catvāro dhātavaḥ śarīrapiṇḍam abhinirvartayanti | dhātusamavāyād bhautikā bhavanti | tasmād ye rūpaskandhādibhautikās tathāgatakulīnās te pṛthivīdhātau saṅgraham upayānti | evaṃ ratnakulīnā abdhātau | padmakulīnās tejo- dhātau | karmakulīnā vāyudhātau | vajrakulīnā vijñānadhātau saṅgṛhītā bhavanti || anena nyāyena svakāyamaṇḍale bhūtabhautikabhedena śatadhā rāśayaḥ punaḥ pañcaguhyamahātattvātmakā bhavanti ||

ata āha || śrīguhyasamāje ||

	khadhātumadhyagataṃ cinten maṇḍalaṃ sarvavajrajam |
	saṃhāraṃ ca prakurvīta yadīcchec chāntavajradhṛg iti ||

amum evārthaṃ dyotayann āha sarvarahasyatantre ||

	pañcātmakaṃ pañcabhir eva bhūtair dṛṣṭaṃ narāṇāṃ niyataṃ śarīram |
	tadbhāvabhāvair niyataṃ svacittaṃ prabhāvayantaḥ prabhavanti buddhā iti ||

khasamatantre 'py āha ||

	pañcabuddhātmaku sarvajago 'yaṃ paśyatu citraku nāṭaku divyam |
	yatra hi eku mahāsuha nāmā nṛtyati eku anekarasenā ||

iti |

---


|| vajraśiṣya uvāca || pañcākārās tu punaḥ kathaṃ trividhatāṃ yānti ||

vajragurur āha || ratnasambhavaḥ kāyavajreṇa sahādvayo bhavati | amoghasiddhir vāgvajreṇa sahādvayo bhavati | akṣobhyaḥ ṣaṣṭhatathāgatena sahādvayo bhavati | evaṃ śatakulam ārabhya yāvat pañcakulātmakā buddhabodhisattvāḥ svakāyavākcitte saṅgrahaṃ gacchanti | yathoktaṃ bhagavatā śrīguhyasamājamahāyogatantre ||

	atha te sarvatathāgatās trivajrasattvākṣareṣu svakāyavākcittaṃ praveśayāmāsur iti |
	kāyavākcittanidhyapteḥ svabhāvo nopalabhyate |
	mantramūrtiprayogeṇa na bodhir na ca bhāvanā ||
	vicāryedaṃ samāsena kāyavākcittalakṣaṇam |
	bhāvayed bodhisaṃyogaṃ samādhiṃ mantrakalpitam ||

iti.

---

śrīsarvabuddhasamāyogaḍākinījālasaṃvaramahāyogatantre 'pīmam arthaṃ dyotayann āha ||

	na yogaḥ pratibimbeṣu niṣiktādiṣu jāyate |
	bodhicittamahāyogād yoginas tena devatāḥ ||
	ātmā vai sarvabuddhatvaṃ sarvasauritvam eva ca |
	svādhidaivatayogena tasmād ātmaiva sādhayet ||

iti.

---

vajragurur āha || sādhu sādhu mahāsattva sarvatathāgatasampradāyabahirmukhānām aviṣayam atigambhīraṃ paramaduravagāhaṃ buddhagocaraṃ paripṛcchasi | yasmāc cittasya svabhāvam amūlam apratiṣṭhitam anālayam aliṅgam avarṇam asaṃsthānam atīndriyaṃ tārkikāṇām aviṣayam ity uktaṃ bhagavatā sarvatra deśanāpāṭhe | ato vajrayānam āśritya buddhatvakāmena kalyāṇamitram ārādhya svacittasvabhāvo 'nveṣitavyaḥ |

yathoktaṃ bhagavatā śrītattvasaṅgrahatantre || pratipadyasva kulaputra svacittapratyavekṣaṇasamādhāneneti || śrīvairocanābhisambodhitantre 'py āha || svacittasya yathābhūtaparijñānaṃ bodhir iti || piṭakatrayanaye 'py āha ||

	dūraṅgamam ekacaram aśarīraṃ guhāśayam |
	ye cittaṃ sanniveśayanti mucyante mārabandhanāt ||

iti ||

---

ataḥ kāraṇān māyopamasamādhiṃ sākṣātkartukāmena sarvavikṣepāvaraṇam apahāya sarvatathāgatasampradāyaprāptān vajragurūn ārādhya || śrījñānavajrasamuccayādivyākhyātantrānusāreṇa vijñānatrayaṃ prakṛtyābhāsam adhigantavyam iti | yathoktaṃ bhagavatā laṅkāvatārasūtre ||

	punar aparaṃ mahāmate bodhisattvena svacittadṛśyagrāhyagrāhakavikalpagocaraṃ parijñātukāmena saṅgaṇikāsaṃsargamiddhanivaraṇavigatena bhavitavyam |

iti. tatra vijñānatrayahetubhūtāḥ sakalapadārthāḥ | yad uta svargāpavargaṃ sthāvarajaṅgamaṃ grāhyagrāhakaṃ dvādaśāṅgapratītyasamutpādacakraṃ śubhāśubhavikalpam ālokāndhakāraṃ strīpunnapuṃsakādyākāram utpattisthitipralayaṃ saṅkṣepatas traidhātukam indriyapravicayagocaraṃ vijñānatrayaṃ syāt || 

---

tathāpi mahāvajrayāne śrīsamājādau mahāyogatantre nāvatīrya gaṅgānadīvālukopamaiḥ kalpair api svacittasya yathābhūta- parijñānaṃ kartuṃ na śakyate | tasmāc chrījñānavajrasamuccayamahāyogatantrānusāreṇa gurupādaprasādād vijñānatrayasya yathābhūtaparijñānaṃ kartavyam | tattantrāt kiñcid vajrapadam avatāryate ||

	atha mahābodhisattvāḥ praṇamya bhagavataḥ pādayor nipatya punar api papracchuḥ | aho śāstā duravabodhaṃ vijñānatrayaṃ nāma paramaduravagāhaṃ bhāṣatu bhagavān bhāṣatu sugato vijñānatrayasya bhedam ||

	bhagavān āha || yat prabhāsvarodbhavaṃ vijñānaṃ tad eva cittaṃ mana iti | tanmūlāḥ sarvadharmāḥ saṅkleśavyavadānātmakāḥ | tataḥ kalpanādvayaṃ bhavaty ātmā paraś ceti |

	tad vijñānaṃ vāyuvāhanam | vāyos tejas tejasaḥ salilam | salilād urvī tebhyaḥ pañca skandhāḥ ṣaḍ āyatanāni pañca viṣayāḥ sarva ete vāyuvijñānasammiśrāḥ | tato vijñānatrayaṃ prakṛtyābhāsapracāraṃ parisphuṭam anubhavati | ābhāsahetoḥ prakṛtayaḥ sambhavanti |

iti |

---

vajragurur āha || mantraśabdasya niruktiprakāśanenaiva sūcitaṃ bhagavatā samājottare ||

	pratītyotpadyate yad yad indriyair viṣayair manaḥ |
	tan manas tv aśītikhyātaṃ trakāras trāṇanārthataḥ ||

iti || etā aśītividhaprakṛtayo 'ṣṭānavatikleśā bhavanti | punar dvāṣaṣṭidṛṣṭiprakṛtayo bhavanti ||

---

vajragurur āha || tathyaṃ vijñānatrayam amūlam apratiṣṭhitam anālayam aliṅgam avarṇam asaṃsthānam atīndriyam | kintu sābhāsaṃ tena vāyudhātusahitaṃ jāgarti | yasmād vā[C:a]yudhātur arūpī calanaspandanādikriyādarśanād anumānagamyaḥ | tathaiva vijñānābhāso 'py  arūpī rāgavirāgamadhyarāgādiprakṛtibhir anumeyatvād anumānena gamyata iti | yathoktaṃ vijñānasaṅkrāntisūtre ||

	tadyathā bhadrapāle vāyudhātur arūpī anidarśana upādānād rūpī sandṛśyate | tatra nidarśanaṃ vṛkṣaspandanasamudīraṇaravarabhasataṭataṭājanitanirghoṣaḥ | śītoṣṇasparśajanitavedī | na cāsya karacaraṇanayanavaktropalabdhir bhavati | na ca varṇādhikyenopalakṣyate | śyāmo vā gauro veti | evam eva bhadrapāle ayaṃ vijñānadhātur na[A:a] rūpeṇopalakṣyate | na rūpāvabhāsam āgacchati | kāraṇaviśeṣais tv ayaṃ vijñānadhātur avagantavyaḥ ||

iti ||

---

anena nyāyena sūkṣmadhātuvijñānābhāsayor arūpatvād ghṛtaṃ ghṛte nyastam iva sammiśrībhūyāśeṣalaukikalokottarakṛtyaṃ sampādayati | yathoktam anuttarasandhau |

	saṃvittimātrakaṃ jñānam ākāśavad alakṣaṇam |
	kintu tasya prabhedo 'sti sandhyārātridivātmanā ||

	ālokālokābhāsau ca tathālokopalabdhakam |
	cittaṃ trividham ity uktam ādhāras tasya kathyate ||

	vāyunā sūkṣmarūpeṇa jñānaṃ sammiśratāṃ gatam |
	niḥsṛtyendriyamārgebhyo viṣayān avalambate ||

	ābhāsena yadā yukto vāyur vāhanatāṃ gataḥ |
	tadā tatprakṛtīḥ sarvā astavyastāḥ pravartayet ||

	yatra yatra sthito vāyus tāṃ tāṃ prakṛtim udvahet ||

iti ||

---

ataḥ sūkṣmadhātupraveśāt kṣaṇalavamuhūrtanimiṣamātrābhāso bhavati | tataḥ kṣaṇalavamuhūrtanimiṣamātraprakṛtir  anubhūyate | kā niścintā | avidyā | ata eva nikhilā sambhavanti | tato vāyudhātuhetoḥ prakṛtayaḥ parasparānyonyānugatā astavyastasamastaviṣayavibhāgād aharniśaṃ svapareṣām anubhūyante | evaṃ prakṛtyābhāsavāyuvāhanaprabhedādhigato mahāyogī atītānāga[A:a]tapratyutpannāni sarvasattvacittacaritasaṃspanditāni prajānāti |

yathoktaṃ bhagavatā kinnararājaparipṛcchāsūtre ||

	asaṅgajñānasamanvāgato hi samyaksambuddhaḥ | tat kasya hetoḥ | kulaputra sarvasattvānām atītāś cittadhārāḥ | kṣīṇā niruddhā vigatā vipariṇatāḥ | sarvās tās tathāgataḥ prajānāti | yair hetubhis tāś cittadhārāḥ samutpannā yeṣāṃ hetūnāṃ vigamāt kṣīṇāḥ sākārāḥ soddeśāḥ sanidarśanāḥ | kuśalā vā akuśalā vā vyākṛtā avyākṛtā vā |

	ye 'py etarhi pratyutpanne 'dhvani sarvasattvānāṃ cittadhārāḥ pravartante | tā api sarvās tathāgataḥ prajānāti | yasya cittasyānantaraṃ yac cittam utpadyate | kuśalaṃ vā akuśalaṃ vā vyākṛtaṃ vā avyākṛtaṃ vā sākāraṃ soddeśaṃ sanidarśanam |

	yāś ca sarvasattvānām anāgatāś cittadhārāś caitasikā dharmās tān api sarvāṃs tathāgataḥ prajānāti | yasya cittasyānantaraṃ yac cittam utpadyate | kuśalaṃ vā akuśalaṃ vā vyākṛtaṃ vā avyākṛtaṃ vā sākāraṃ soddeśaṃ sanidarśanam |

	evam asaṅgajñānasamanvāgato hi kulaputra tathāgato 'rhan samyaksambuddhaḥ ||

iti || anena nyāyena cittavajrasamādhistho jñānī praṇidhāyakapraṇidheyapraṇidhānādibāhyavicitrabhāvābhiniveśam apanīya svādhiṣṭhānakramābhimukho bhavati | pratipadyasva kulaputra svacittapratyavekṣaṇasamādhāneneti mūlatantre vacanāt |

---

evam ajñānī kāyavākcittasucaritaṃ vā duścaritaṃ vā svakīyaprakṛtyābhāsavāyuvāhanasvabhāvam ajñātvā svaṃ kāyaṃ svaṃ vāk svaṃ cittam ity ahaṅkāramamakāreṇa śubhāśubhakarma kṛtvā sugatidurgatiparā[A:a]yaṇo bhavati | prakṛtyābhāsakrameṇa cittavivekādhigato jñānī kāyavākcittasucaritaṃ vā duścaritaṃ vā na manyate na vikalpayate | yasmāt śubhāśubhaprakṛtayaḥ śūnyatrayasamudbhavā vāyuvāhanavaśāt kṣaṇe kṣaṇe cotpadya viṣayān anubhūya punaḥ punaḥ prabhāsvaraṃ praviśanti || yathoktam anuttarasandhau—

	payodharā yathā naike nānāsaṃsthānavarṇakāḥ |
	udbhūtā gaganābhogāl layaṃ gacchanti tatra vai ||
	evaṃ prakṛtayaḥ sarvā ābhāsatrayahetukāḥ |
	nirviśya viṣayān kṛtsnān praviśanti prabhāsvaram ||
	eṣāṃ svabhāvāvijñānād ajñānapaṭalāvṛtāḥ |
	kṛtvā śubhāśubhaṃ karma bhramanti gatipañcake ||
	ā[C:a]nantaryādikaṃ kṛtvā narakeṣu vipacyate |
	śubhaṃ dānādikaṃ kṛtvā svargādiṣu mahīyate ||
	anantajanmasāhasraṃ prāpya caivaṃ punaḥ punaḥ |
	pūrvakarmavipāko 'yam iti śocati mohataḥ ||
	prakṛtyābhāsayogena yena kliśyanti jantavaḥ |
	jñātvā tam eva mucyante jñānino bhavapañjarāt ||

iti | imam arthaṃ dyotayann āha || bhagavān kinnararājaparipṛcchāsūtre ||

	cittacaritam asaṃskṛtam arūpī yathāvidham | vāyur aśaktaḥ | sarvaloke cittaprakṛtiṃ jñātvā tu tāṃ viśuddhatvān na bhavati kleśatamasaḥ sambhavo hi ||

iti ||

---

anena nyāyenāpi cittavivekādhigato mahāyogī śubhāśubhakarmaphalam anapekṣya mokṣābhimukho bhavati | yathoktaṃ bhagavatā vajracchedikāyām ||

	dharmā eva prahātavyāḥ | prāg evādharmā iti |

śrīguhyasamājamahāyogatantre 'py āha ||

	daśakuśalān karmapathān kurvanti jñānavarjitāḥ ||

iti ||

---

evaṃ sattvāḥ kalyāṇamitravirahāt svacittasya yathābhūtaparijñānam anadhigamyāhaṅkāramamakāreṇa riktaṃ tucchaṃ śūnyaṃ śubhāśubhādikaṃ kalpayitvā 'nādisaṃsāre duḥkham anubhavanti || yathoktaṃ  bhagavatāryāṣṭasāhasrikāyāṃ prajñāpāramitāyāṃ kalyāṇamitraparivarte |

	subhūtir āha || yadi bhagavan sarvadharmā viviktāḥ sarvadharmāḥ śūnyāḥ kathaṃ bhagavan sarvasattvānāṃ saṅkleśaḥ prajñāyate | kathaṃ bhagavan sarvasattvānāṃ vyavadānaṃ prajñāyate | na ca bhagavan viviktaṃ saṅkliśyate | na ca bhagavan viviktaṃ vyavadāyate | na ca bhagavan śūnyaṃ saṅkliśyate | na ca bhagavan śūnyaṃ vyavadāyate | na ca bhagavan viviktaṃ vā śūnyaṃ vā anuttarāṃ samyaksambodhim abhisambudhyate | anyatrāpi bhagavan śūnyatāyāḥ saddharmo nopalabhyate | yo 'nuttarāṃ samyaksambodhim abhisambuddhyate vā | abhisambhotsyate vā | abhisambuddho vā | kathaṃ vā vayaṃ bhagavann asya  bhāṣitasyārtham ājānīmo deśayatu bhagavān deśayatu sugataḥ ||

	evam ukte bhagavān āyuṣmantaṃ subhūtiṃ etad avocat | tat kiṃ manyase subhūte dīrgharātraṃ sattvā ahaṅkāramamakāre caranti ||

	subhūtir āha || evam etad bhagavann evam etat sugata | dīrgharātraṃ sattvā ahaṅkāramamakāre caranti ||

	bhagavān āha || tat kiṃ manyase subhūte | api tv ahaṅkāramamakārau śūnyau ||

	subhūtir āha || śūnyau bhagavan śūnyau sugata ||

	bhagavān āha || tat kiṃ manyase subhūte | ahaṅkāreṇa mamakāreṇa ca sattvāḥ saṃsāre saṃsaranti ||

	subhūtir āha || evam etad bhagavann evam etat sugata | ahaṅkāreṇa mamakāreṇa ca sattvāḥ saṃsāre saṃsaranti ||

	bhagavān āha || evaṃ khalu subhūte sattvānāṃ saṅkleśaḥ prajñāyate | evaṃ vyavadānaṃ prajñāyate |

iti |

---

tathā sarvakarmāvaraṇaviśuddhisūtre 'py uktam ||


	tat kiṃ manyase bhikṣo | api cānutpāda utpadyate vā nirudhyate vā saṅkliśyate vā vyavadāyate vā ||

	āha || no hīdaṃ bhagavan ||

	bhagavān āha || tat kiṃ manyase bhikṣo | api cānutpannā dharmā narakaṃ vā gacchanti tiryagyoniṃ vā yamalokaṃ vā gacchanti ||

	āha || utpāda eva tāvad bhagavan nāsti | kutaḥ punar durgatigamanam ||

	āha || evaṃ prabhāsvarā bhikṣo sarvadharmā bālapṛthagjanā abhūtaṃ kalpayitvā vitathaṃ kalpayitvā riktaṃ tucchaṃ śūnyaṃ kalpayitvā tiryagyoniṃ vā yamalokaṃ vā gacchanti | tat kiṃ bhikṣavo na mayā dharmo deśitaś cittasaṅkleśāt sattvāḥ saṅkliśyante cittaviśuddhyā viśuddhyante ||

iti ||

tathāgataguhyakoṣasūtre 'py uktam |

	ādiśuddhān sarvadharmān iti śraddhātavyān adhimucyate | na tasya sattvasyāpāyagamanaṃ  vadāmi | tat kasya hetoḥ | [B:b]nāsti kleśānāṃ rāśībhāvaḥ | vilīnā hi sarvakleśā hetupratyayasāmagrīsaṃyogād utpadyante | utpannamātrāś ca nirudhyante | yaś cittotpādabhaṅgaḥ sa eva kleśānāṃ bhaṅgaḥ ||

iti ||

---

bhaṭṭārakapādo 'pīmam arthaṃ dyotayann āha ||

	yadi śūnyam idaṃ sarvam anutpannasvabhāvakam |
	kathaṃ karmātra saṃsāre sukhaduḥkhaṃ pravartate ||
	ahaṅkāramamakārais tathā rāgādibhir malaiḥ |
	kalpitaparatantreṇa duḥkhāt kliśyanti bāliśāḥ ||
	cittamātram idaṃ sarvaṃ māyākārasamutthitam |
	tataḥ śubhāśubhaṃ karma tato janma śubhāśubham ||

iti ||

---

vijñānasaṅkrāntisūtre 'pi vispaṣṭayann āha ||

	bhagavān āha || asyaiva mayā mahauṣadhe gāthādvayasyārthe giriśikha[B:b]rataṭād ātmā mukto 'nekāni ca duṣkaraśatasāhasrāṇy anubhūtāni | pṛccha tvaṃ  mahauṣadhe yad yad evākāṅkṣasy ahaṃ te vyākariṣyāmi |

	evam ukte mahauṣadhir bodhisattvo bhagavantam etad avocat | kiṃrūpi bhagavann idaṃ vijñānam ||

	bhagavān āha || yadrūpī mahauṣadhe māyākārasyāgniḥ | yadrūpiṇī puruṣacchāyā jalatalāntargatā vyaktāvyaktarūpiṇī | yat punar mahauṣadhe kathayasi katham anutpannasya prathamacyutasyākṛtir draṣṭavyeti | tadyathā jalatalāntargatā cchāyā puruṣarūpeṇa ca sandṛśyate | na ca tasyāntargatāvabhāsā draṣṭavyāḥ |

	tasya khalu punar mahauṣadhe samaśiraḥkaracaraṇasamanvāgatasya puruṣasya jalatalāntargatasya naivaṃ bhavaty uṣṇaṃ vā śītaṃ vā kāyaklamatho veti | na  tac charīraṃ māṃsapeśyupameyaṃ bhavati | na ca sā chāyā dhātubhir vyākulā bhavati | na ca tasmāt puruṣapratibimbāj jalatalāntargatāc chabdo niścarati | duḥkhaśabdaḥ sukhaśa[B:a]bdo vā | evam idaṃ vijñānaṃ prathamacyutaśarīrabimbaṃ parityajya svabimbā[C:a]kṛtivad bhavati |

iti | etad bālapṛthagjanānām antarābhavābhidhānakaṃ saṃsārahetukaṃ bhavati | tad eva guruparvakrameṇa sarvabuddhopadeśaprāptānāṃ svādhiṣṭhānakramābhidhānakam idaṃ citrapaṭo darpaṇamadhya upalakṣitaḥ | tathaiva vajrakāyasvabhāvānātmā nirmitaḥ | sarvākāravaropeto 'secanavigraho dvātriṃśanmahāpuruṣalakṣaṇādyalaṅkṛtagātraḥ | saṅkṣepataḥ sarvabuddhaguṇālaṅkṛta iti yāvat |

---

yathoktaṃ bhagavatā vairocanābhisambodhitantre |

	indrāyudhanibhaṃ kāyaṃ labhate tattvabhāvanād iti |

asyāyam arthaḥ | indreti śakraḥ | yathā indradhanuḥ pañcaraśmivarṇopalakṣitaṃ gaganatale parisphuṭaṃ tathaiva kāya upalakṣitavya ity arthaḥ | [B:b]labhate tattvabhāvanād iti | labhate gurupādopadeśāt tattvabhāvanāt paramārthasatyālambanārtham ity arthaḥ ||

---

imam evārthaṃ dyotayann āha || sarvakarmāvaraṇaviśuddhisūtre |[B:b]

	tat kiṃ manyase bhikṣo tac cittaṃ svapnaḥ svapnāntaragataḥ saṅkalpayed rāgam adhyāpannaṃ sañjānāsi ||

	āha || sañjānāmi |

	bhagavān āha || tat kiṃ manyase bhikṣo cittena rāgam adhyāpannaṃ sañjānāsi ||

	āha || evaṃ bhagavan |

	āha || tat kiṃ bhikṣo viśeṣaṃ kiṃ nānākaraṇaṃ paśyasi | svapnacittasyānyacittasya vā ||

	āha || nāhaṃ bhagavan kiñcit nānākaraṇaṃ svapnacittasyānyacittasya vā samanupaśyāmi |

	āha || tat kiṃ manyase bhikṣo mayā svapnopamo dharmo deśitaḥ |

	āha || evaṃ bhagavan |

iti |

---

imam evārthaṃ dyotayann āha bhagavān śrīguhyasamājamahāyogatantre |

	tadyathāpi nāma bhagavantaḥ sarvatathāgatā bodhicittaṃ sarvatathāgatajñānotpādanavajrapadakaram | tac ca bodhicittaṃ na kāyasthitaṃ na vāksthitaṃ na cittasthitam | yaś ca dharmas traidhātuke na sthitas tasyotpādo nāsti | idaṃ sarvatathāgatajñānotpādanavajrapadam |

	na ca bhagavantaḥ sarvatathāgatāḥ svapnasyaivaṃ bhavaty ahaṃ traidhātuke svapna[B:a]padaṃ darśayeyam | na ca puruṣasyaivaṃ bhavaty aham svapnaṃ paśyeyam iti | sā ca traidhātukakriyā svapnopamā svapnasadṛśī svapnasambhūtā || evam eva bhagavantaḥ sarvatathāgatā yāvanto daśadiglokadhātuṣu sarvabuddhabodhi- sattvā yāvantaḥ sarvasattvāḥ sarve te svapnanairātmyapadenānugantavyāḥ ||

iti ||

---

jñānavajrasamuccayamahāyogatantre 'pīmam eva māyopamasamādhiṃ dyotayann āha ||

	cittacaitasikamahāyogo mahāsukhasamādhiḥ | sa māyādidṛṣṭāntair upalakṣitaḥ | ataḥ sarvatathāgatā gaṅgānadīvālukopamā buddhakṣetrā māyopamā udakacandropamāḥ | pratibhāsopamā marīcisvapnapratiśrutkaṃ gandharvanagaram indrajālaṃ śakrāyudhaṃ vidyudbudbudadarpaṇapratibimbaṃ ceti || dvādaśamāyādṛṣṭāntair mahāsukhasamādhir upalakṣito bhavati |

evaṃ ca daśadigvyava[(C:a)]sthitāḥ sarvatathāgatā āsaṃsāraṃ yāvad māyopamasamādhinā viharanti pañcabhiḥ kāmaguṇaiḥ [B:b]krīḍanti ramanti  paricārayanti | svecchayā sarvaguṇānvitā buddhakṣetrād buddhakṣetraṃ saṅkrāmanti || evaṃ traikālikasāṃsārikaduḥkham anusmṛtya vimuktikāmena yatnena vajragurum ārādhya svādhiṣṭhānakramopadeśaṃ prāpya tadviśuddhyupāyo 'nveṣitavya iti ||

|| saṃvṛtisatyamelāvanasaṃśayaparicchedaḥ ṣaṣṭhaḥ ||

---

tathaiva śrīguhyasamājamahāyogatantre abhāva ityādiṣaḍbodhicittagāthābhir abhisambodhilakṣaṇam uktam | anyatrāpi yogatantre 'py āha ||

	sarvāṅgabhāvanātītaṃ kalpanākalpavarjitam |
	mātrābindusamātītam etan maṇḍalam uttamam iti ||
	viśatīyaḥ sarvabhāvānāṃ rūpārūpeṣu nirmalam |
	bodhitaṃ coditaṃ cittaṃ maṇḍalaṃ maṇḍalākṛtim ||
	astīti nāstīti ubhe 'py antā śuddhī aśuddhīti ime 'pi antā |
	tasmād ubhe 'ntavivarjayitvā madhye 'pi sthānaṃ na karoti paṇḍita iti ||
	ākāśānantanityārthaṃ sarvabhūtamahālayam |
	vibhūtiḥ śrīvibho rājā sarvāśāparipūrakaḥ ||

iti || kim anena bahutarasandhyāvacanena nāmaparyāyamelāpakena yāvac caturaśītisāhasrair dharmaskandhaiḥ kaṣṭa[B:b]śabdārthair aniyataliṅgavācyair etaiḥ paramārthasatyāśrayo 'bhikīrtyata iti ||

---

atra vajrayāna utpattikramābhyāsād aṣṭamīṃ bhūmiṃ prāpya punaḥ punaḥ sugatāv upapadya yāvan niṣpannakramaṃ na labhate tāvat kalyāṇamitram ārādhayate | kāyavākci[B:b]ttavivekādhigato 'pi daśamīṃ bhūmiṃ prāpya māyopamasamādhiṃ pratilabhate | māyopamasamādhim adhigamyābhāsaviśuddhiṃ pratilabhate | nirābhāsād vyutthāya yuganaddhavāhikrameṇa buddhakāyaṃ sākṣātkṛtvā vajropamasamādhinā sarvaguṇālaṅkṛto viharati | yathoktaṃ bhagavatā laṅkāvatārasūtre ||

	anupūrveṇa bhūmikramasamādhiviṣayānugamanatayā traidhātukasvacittamāyādhimuktitaḥ prativibhāvayamāno māyopamasamādhiṃ pratilabhate | svacittanirābhāsāvatāramātreṇa prajñāpāramitāvihārānuprāpta utpādakriyāyogarahito vajrabimbopamaṃ samādhiṃ tathāgatakāyānugataṃ pratilabhate | tathā nirmāṇānugataṃ balābhijñāvaśitākaruṇopāyamaṇḍitaṃ sarva-buddha-kṣetra-tīrthāyatanopapattiṃ taccittamanomanovijñānarahitaṃ parāvṛttyanuśayapūrvakaṃ tathāgatakāyaṃ mahāmate bodhisattvaḥ prati- lapsyate | tasmāt tarhi mahāmate bodhisattvair mahāsattvais tathāgatakāyānugamapratilā[B:a]bhibhiḥ skandhadhātvāyatanacittahetupratyayakriyāyogotpādanasthitibhaṅgavikalpaprapañcarahitair bhavitavyam |

māyopamasamādhisamāpanno 'pi yāvat paramārthasatyābhigamanaṃ na labhate tāvad vaivartiko bhavati |

---

kasmād aviśuddham ābhāsatrayam | yāvat vijñānasaṅkalpas tāvat kleśavāsanāprabandhaḥ kleśaprabandhāt punarbhavaḥ | sarvacintārahitaṃ tad viśuddhipadam || yathoktaṃ paramādyamahāyogatantre ||

	rāgaviśuddhipadam etad yad uta bodhisattvapadam ||
	dveṣaviśuddhipadam etad yad uta bodhisattvapadam ||
	mohaviśuddhipadam etad yad uta bodhisattvapadam ||

iti |

---

kambalācāryapādenāpy uktam adhyātmasādhane—

	sthūlaṃ śabdamayaṃ prāhuḥ sūkṣmaṃ cintāmayaṃ tathā |
	cintayā rahitaṃ yat tad yogināṃ paramaṃ padam ||

iti |

---

tasmāt tāmasābhāsālokopalabdhodayo bhavati | ālokopalabdhāt svacchādityaraśmyābhāsātapaḥsvabhāva ālokābhāsodayo bhavati | tasmāt svacchacandraraśmyābhāsaśītalasvabhāvo vyāptaprajñājñānodayo bhavati | paramādye 'py āha ||

	ākāśād ākāśasambhūtaṃ sarvākāśaṃ mahānabhaḥ |

iti || ataś catuḥśūnyaikībhūtam ālokaṃ puñjavat khadyotakākāraṃ sarvalokadhātvavabhāsi sūkṣmadhātusahitaṃ chāyākāram acchedyābhedya- vajrakāyasvabhāvam acyutam anāsravaṃ sarvakleśavāsanāvinirmuktam icchāvaśitāprāptam | jalān mīnam iva suptaprabuddham iva paramānandamūrtisvarūpaṃ niṣpadyate | yan nāmarūpātmako mahāvajradhara iti | saṃsārabandhanān nirmuktatvān mokṣa ity ucyate ||

---

imam eva vyutthānakramaṃ śrīguhyasamājamahāyogatantre sarvatathāgatā varṇayanti ||

	aho vajra aho vajra aho vajrasya deśanā ||
	yatra na kāyavākcittaṃ tatra rūpaṃ vibhāvyata iti ||

bhaṭṭārakapādenāpi varṇitaḥ ||

	sauṣīryaṃ nāsti te kāye māṃsāsthirudhiraṃ na ca |
	indrāyudham ivākāśe kāyaṃ darśitavān asi ||
	nāmayo nāśuciḥ kāye kṣuttṛṣṇāsambhavo na ca |
	tvayā lokānuvṛttyarthaṃ darśitā laukikī kriyā ||

iti | sarvakalpasamuccaye 'py āha ||

	gṛhītvā hṛdayaṃ śuddhaṃ vajradehavibhāvanā |
	dṛḍhaṃ sāram asauṣīryaṃ vajrakāyaṃ sa labdhavān ||

iti ||

---

samādhirājasūtre candraprabhakumāreṇāpi tathāgatakāyo varṇitaḥ ||

	khasamā virajā vararūpadharā aśarīra alakṣaṇa prajñasutā |
	sugambhīraguṇodadhi kāruṇikā dada mūrdhni pāṇi mama apratimā ||

iti || āryāṣṭasāhasrikāyām apy āha ||

	nirvāṇaṃ māyopamaṃ svapnopamam iti vadāmi | nirvāṇād anyaḥ [B:a]kaścid viśiṣṭataro dharmaḥ syāt tam apy ahaṃ māyopamaṃ svapnopamam iti vadāmi ||

atha tasyaiva viśeṣaṇam | na ca rūpaṃ na cārūpaṃ na satyaṃ na ca mṛṣeti || evaṃ na bhāvo nāpy abhāvo nocchedo nāpi śāśvato | na sākāro na nirākāro na dharmo nādharmo na saṅkleśo na vyavadānaṃ na saṃsāro na nirvāṇaṃ na nityo nānityo nātmā na cānātmā nāparātmā nādhyātmā na bahirdhā na laukikaṃ na lokottaraṃ na dvayaṃ nādvayam iti |

---

tathāvasthābhedaṃ prāpya hetuphalaṃ ca loke dṛśyate | anyathā ahetukadoṣaprasaṅgaḥ syāt | ato ghaṭamānāvasthāyāṃ bhāvako bhāvanā bhāvyaḥ sādhakaḥ sādhanaṃ sādhyaṃ caryā 'pi ca vidyata iti | na sandehaḥ | sādhako 'tra saṃvṛtisatyaṃ sādhanaṃ paramārthasatyam | anena sādhyam advayajñānam | ato hetuphalayor advaidhīkāraparijñānam atra bhāvanā | yathoktaṃ sarvarahasyatantre ||

	phalena hetum āmudrya phalam āmudrya hetunā |
	vibhāvyam anyathā siddhiḥ kalpakoṭīr na jāyata iti |

caryāviśuddhim api darśayann āha || advayajñāne gate sati samāhitāsamāhitāvasthā 'py advayaṃ bhavati | tadadvaye kaś caryāṃ carati | yathā kartur abhāvāt kriyāyā 'py abhāvo bhavatīti loke niścayo 'tha ca vratacaryayā vinānādikleśavāsanākṣayaṃ kartuṃ na pāryata iti deśanāpāṭhe loke ca prasiddham |

---

yathoktaṃ śrīsamāje ||

	vajrasattvo mahārājā codanīyo muhur muhur iti ||

tathā coktaṃ śrīguhyasiddhau ||

	pādaprasārikaṃ muktvā tyaktvā saṃsārapeṭakam |
	sādhayed vajrasattvāgraṃ nityam udyuktamānasaḥ ||
	kaukṛtyastyānamiddhādīn parityajya prayatnataḥ |
	anyathā naiva siddhiḥ syāt kalpakoṭiśatair api ||

iti || tasmād animittasamādhisamāpannenānādikleśavāsanāmalam apy apahāya anābhogaphalam āvāhayitukāmena caryāṃ carāmi na carāmīti mananām apanīyāṣṭalokadharmān abhibhūya yathoktayogacaryāyāṃ caritavyam | atas tāṃ vratacaryāṃ gurupādaprasādena yathāśaktito vivṛṇomi |

---

tasmāt satyadvayaparigṛhītamūrtīnāṃ sakalapadārthaparicchedakāriṇāṃ paramamahāsukhaphalānveṣiṇāṃ śrāvakasautrāntikacaryā na yuktā | yathā śrāvakādayo hīnādhimuktikā vitarkacaritā ātmasādhanarahitā dānaśīlādikriyāmārgārūḍhās tattvajñāne 'śraddhadhānā mokṣe dūrasañjñinaḥ sukhopāyam anadhigamya dvādaśadhūtaguṇādiduṣkaracaryābhiś cirakālena bodhim anveṣayanti | tathāpi na prāpnuvanti niṣpannakramādhigamarahitatvāt | ata evoktaṃ bhagavatā ||

	bhikṣubhāve sthitā ye tu ye tu tarkaratā narāḥ |
	vṛddhabhāve sthitā ye tu teṣāṃ tattvaṃ na deśayet ||

iti ||

---

ata evāha bhagavān ||

	śrāvakayānam aśikṣatha bhikṣo nātha carīyatha tatra carīye |
	bodhicarīṃ cara buddhaguṇeṣu eṣa nidāna bhaviṣya svayambhūḥ ||

iti | ato viśiṣṭāt kāraṇād vi[(C:a)]śiṣṭam eva kāryam utpadyate | evam eva rūpādiviṣayaparibhogabhāvam āpadyamānā viśiṣṭaphalāvāhakā bhavantīty avagantavyaḥ | anyathā duṣkaracaryayā cittasyaikāgratā na bhavati | pañcendriyanigrahatvāt | yathoktaṃ bhagavatā śrīparamādyamahāyogatantre ||

---

vajragurur āha || sādhu sādhu vajraśiṣya yas tu rāgadharmacaritānāṃ niḥśaṅkārthaṃ paripṛcchasi | tena śṛṇu mahāsattva rāgādayaḥ kleśāḥ śrāvakādyupalambhadṛṣṭīnām apāyahetukā bhavanti | kleśasvabhāvāparijñānāt svabhāvaparijñānāt tu bodhihetukā bhavantīti | bhagavataiva sūtrake nirdiṣṭam | ya[B:b]thoktaṃ śrīparamādyamahāyogatantre ||

	rāgo dveṣaś ca mohaś ca traya ete viṣaṅgatāḥ |
	viṣatvam upayānty ete viṣameṇa tu sevitāḥ |
	amṛtatvaṃ punar yānti amṛtena tu sevitāḥ ||

iti ||

---

ratnakūṭasūtre 'py āha ||

	tadyathā kāśyapa ikṣukṣetreṣu mṛdvīkākṣetreṣu saṅkārakūṭa upakārībhūto bhavati || evam eva bodhisattvasya kleśā upakārī bhavanti |

	tadyathā kāśyapa mantrauṣadhiparigṛhītaṃ viṣaṃ na vinipātayati | evam eva prajñopāyasamanvito bodhisattvaḥ kleśair na vinipātyate |

ata āha vinayāmoghasiddhimahātantre ||

	badhyati yena jaḍaḥ parimucyati tena budhaḥ |
	bodhivibhāvanayā viparītam idaṃ sakalam ||
	yena mūḍhāḥ prabadhyante śīryante rauravāntike |
	tair eva hi vimucyante sukhaṃ prajñābalena tu ||

iti ||

anena nyāyena viśiṣṭasamāropād viśiṣṭapariṇāmanāc ca viśiṣṭaphala[B:a]niṣpattau hetubhāvaṃ pratipannasyānuttaramahāsukhaphalāvāptau nānyat sādhanam asti | tadarthaṃ tair eva sukhāhāravihārādibhir aṣṭaguṇaiśvaryādisarvajñasampattir āmukhīkriyate |

	ataḥ sukhaṃ sukhenaiva sarvabuddhatvam āpyata iti ||

śrīsaṃvare nirdiṣṭam |

---

adhunā prapañcatā caryā śrīsarvabuddhasamāyogaḍākinījālasaṃvaramahāyogatantrād avatāryate ||

	athātaḥ sampravakṣyāmi sarvato viśvam uttamam |[B:a]
	sarvabuddhasamāyogaḍākinījālasaṃvaram ||
	rahasye parame ramye sarvātmani sadā sthitaḥ |
	sarvabuddhamayaḥ śrīmān vajrasattvodayaḥ sukham ||
	tathāgatamahādivyaratnajālādyalaṅkṛtam |
	tato ghaṇṭāvasaṃsakte vitānavitatojjvale ||
	prasādhayanti bhavane sodyānādiṣu vā punaḥ |
	sarvabuddhasamāyogaḍākinī[(C:a)]jālasaṃvaram ||
	tatrāsanaṃ niveśyādau mṛdusaṃsparśajaṃ sukham |
	viśvapadmapaṭacchannaṃ sarvabuddhāsanaṃ hi tat ||
	śrīvajrasattvarūpās tu vikurvanti hi yatra vai |
	sarvadhātumayī vāpi jīvamūlamayas tathā ||

	svādhidaivaṃ pratimukhaiḥ cihnamudrāpravartanam ||
	niṣiktāṃ ghaṭitāṃ vāpi saṃskṛtāṃ vā sucitritām |
	vicitrapratibimbāṃ ca cihnamudrāṃ prakalpayet ||
	svādhidaivaṃ pratimukhaiḥ suprasādhitayoṣitam |
	svamudrācihnasubhagāṃ kalpayed gaṇamaṇḍalam ||

iti | eṣāṃ sūtrāṇām arthaṃ vistareṇa vivṛṇomi |

---

evaṃ laukikadhyānam apanīya manorājyam apahāya sadā pramuditamanastho yoginībhiḥ saha ramamāṇo yathā rājā indrabhūtiḥ tadvat kalevaraṃ parivartya vajrakāyo bhūtvāntaḥpureṇa sahāntardhāyāṣṭaguṇaiśvaryānvito buddhakṣetrād buddhakṣetraṃ gacchati | yathoktaṃ mūlatantre |

	sarvadevyupabhogais tu sevyamānair yathāsukham |
	svādhidaivatayogena svam ātmānaṃ prapūjayet ||
	pūjayed anuyogena sarvayogasukhāni tu |
	samāsvādayamānas tv atiyogena sidhyati ||
	anena sarvabu[B:a]ddhātmā rasāyanasukhena tu |
	sidhyec chrīvajrasattvāyuryauvanārogyasatsukham ||
	sarvabuddhamahākāyaḥ sarvabuddhasarasvatī |
	sarvabuddhamahācittaḥ sarvabuddhamahāmahaḥ ||
	sarvabuddhamahārājā sarvavajradharādhipaḥ |
	sarvalokeśvarapatiḥ sarvaratnādhipeśvaraḥ ||
	tābhiḥ saṃramyamāṇas tu yāty utpattiṃ tv icchataḥ |
	sarvadevīmahāsiddhaś cakravartī prasidhyati ||

---

imam arthaṃ dyotayann āha mūlatantre ||

	sevayan kāmaguṇān pañca jñānārthirāgiṇaḥ sadā ||

iti || yadi rūpavajrādayo 'pi na saṃvidyante | tadaikaikasparśavajrayā saha sampuṭayogenāpi sādhayitavyam | yasmāt sarvatathāgatāḥ sādhakasya kāyamaṇḍale 'ntarbhūtāḥ | sarvadevyaḥ sparśavajrāyāḥ kāyamaṇḍale 'ntarbhūtāḥ | tasmā[B:a]d abhinnāhaṅkāriṇāvikalpenābhyasanīyam iti || mūlasūtre pratipādayann āha ||

	atha vajrapāṇiḥ sarvatathāgatādhipatiḥ sarvatathāgatakāyavākcittavajravidyāvratasamādānacaryāṃ svakāyavākcittavajrebhyo niścārayet ||
	kāyavākcittavajrāṇāṃ kāyavākcittabhāvanam |
	svarūpeṇaiva tat kāryaṃ laghu siddhir avāpyate ||

	tatredaṃ kāyavākcittavidyāvratam ||
	jaṭāmukuṭadharaṃ bimbaṃ sitavarṇanibhaṃ mahat |
	kārayed vidhivat sarvaṃ mantrasaṃvarasaṃvṛteḥ ||
	ṣoḍaśābdikāṃ gṛhya sarvālaṅkārabhūṣitām |
	cāruvaktrāṃ viśālākṣīṃ prāpya vidyāvratam caret ||
	locanāpadasambhogair vajracihnais tu bhāvayet ||
	mudrāmantravidhānajñāṃ mantratantrasuśikṣitām |
	kuryāt tāthāgatīṃ bhāryāṃ buddhabodhipratiṣṭhitām ||

	guhyapūjāṃ prakurvīta catuḥsandhyāṃ mahāvratī |
	kandamūlapha[B:b]laiḥ sarvaṃ bhojyaṃ bhakṣyaṃ samācaret ||
	evaṃ buddho bhavec chīghraṃ mahājñānodadhiḥ prabhuḥ |
	ṣaṇmāsenaiva tat sarvaṃ prāpnuyān nātra saṃśayaḥ ||
	vane bhikṣāṃ bhramen nityaṃ sādhako dṛḍhaniścayaḥ |
	dadanti te bhayatrastā bhojanaṃ divyamaṇḍitam ||
	atikramed yadi vajrātmā nāśaṃ vajrākṣaraṃ bhavet |
	surīṃ nāgīṃ mahāyakṣīm asurīṃ mānuṣīm api ||
	prāpya vidyāvrataṃ kāryaṃ trivajrajñānasevitum ||

iti || evaṃ ṣaṭkāmāvacarā dvandvāliṅganapāṇyāptihasitekṣitamaithunāḥ paramānandasukhaṃ kṣaṇaṃ kṣaṇam anubhavanti | pariniṣpannāvasthāyāṃ cāsaṃsāraṃ yāvat satatānandamūrtayo bhavanti |

---

imam arthaṃ dyotayann āha sarvadevasamāgamatantre ||

	dvayendriyasamāpattyā vyāyāmavidhir antare |
	harṣacittaṃ muneḥ siddhau mahāsukham iti smṛtam ||

|| niṣprapañcacaryāme[B:a]lāvanasaṃśayaparicchedo daśamaḥ ||

---

tatrāyaṃ kramaḥ | prathamaṃ tāvat sādhakenānādisāṃsārikaduḥkhānubhavaṃ smṛtya nirvāṇasukhaṃ kāṅkṣayā sarvasaṅgaparityāginā bhavitavyam || antaśo rājaiśvarye 'pi duḥkhasañjñinā bhavitavyam | dvitīyaṃ tilamātreṣv api vastuṣu parigrahabuddhiṃ  parityajet | tṛtīyaṃ paramārthasatyaṃ sandhāya kāyajīvitani[B:b]rapekṣeṇa bhavitavyam | yathoktaṃ samādhirājasūtre |

	tasmāt tarhi kumāra bodhisattvena imaṃ samādhim ākāṅkṣatā kṣipraṃ cānuttarāṃ samyaksambodhim abhisamboddhukāmena kāyajīvite cānadhyavasitena bhavitavyam |

tathā laukikakṣudrasiddhir lokottarāṣṭamahāsiddhiś ca na prārthayitavyā vikṣepatvād vaivartikatvāc ca | yathoktam asādhāraṇaguhyamahāyogatantre ||

	athāparāṃ sarvajñasiddhiprāptau na kiñcit siddhim ākāṅkṣati | sarvalokāyatanavāksiddhiṃ kiṅkarasiddhiṃ bhadraghaṭasiddhiṃ pātālasiddhiṃ rājyasiddhiṃ vaśyasiddhiṃ pauṣṭikasiddhiṃ abhicārasiddhiṃ na prārthayet | tat kasya hetoḥ | yathā mahāsiddhyarthī kṣudrasiddhiṃ na kāṅkṣate | kevalaṃ nirvikalpasiddhau samavadhānaṃ gaccha[B:a]ti ||

---

tathā coktaṃ guhyasiddhau |

	prayogādīṃś ca tattvena varjayet tattvavit sadā |
	vajrasattvasyāhaṅkāraṃ muktvā nānyatra kārayet ||
	prayogo 'pi na budhyet śuddhatattvavyavasthite |
	nairātmyapadayogena yāvat tu pratyavekṣate ||
	niḥsvabhāvapadasthasya divyopāyayutasya ca |
	siddhyate nirvicāreṇa yat kiñcit kalpacoditam ||
	bhāvanāyogasāmarthyāt svayam evopatiṣṭhate |
	tat sarvaṃ kṣaṇamātreṇa yat kiñcit siddhilakṣaṇam ||

iti || ato bāhyāṅganām apanīya hṛdgatajñānamudrayā saha samāpattyā śīghrataraṃ mahāvajradharapadaṃ niṣpādayāmīti sāhasam avalambya ekākinā vakṣyamāṇakrameṇa dhyeyam |

---
anenānupūrveṇa kāyamaṇḍalasthaṃ tathāgatavyūhaṃ mārayet tathatāyāṃ praveśayet sutarāṃ siddhim āpnuyād iti | prapañcatāniṣprapañcatācaryām anapekṣya śīghrataram atra svarūpaparivarto bhavatīty arthaḥ || imam evārtham āha sandhyāvyākaraṇamahāyogatantre ||

	rūpādyādhyātmikān dharmān paśyet vipaśyanocyate |
	akṣobhyādiyathāsaṅkhyaṃ kalpayet śamatho bhavet ||
	anayor niḥsvabhāvatvāt tathatāśāntasañjñakam |
	tathatāmaṇḍale yogī sarvabuddhān praveśayed iti ||

punaś coktaṃ sarvadevasamāgamatantre ||

	nirvāṇāgnimahāghore bhasmaśo 'pi na mucyate |
	tatas tatra vidyate nendriyārtho na ca dhātava iti |

anenānupūrveṇa yuktyāgamābhyām adhigamarūpāṃ sarvabuddhajananīṃ niścitya sarvāralliṃ viṣayāsaktiṃ ca prahāya | bhusukucaryāṃ ācared anena krameṇa |

---

unmattavratenāpy atyantaniṣprapañcacaryāyāṃ vyākhyātantroktakrameṇa caritavyam | tatrāyaṃ kramaḥ ||

	nirvikalpo yadā vīraḥ sthitiṃ bhittvā ca laukikīm ||
	ācaret sarvakāryāṇi buddhāḥ paśyanti tat tadā ||
	bālavad vicared yuktyā sarvasiddhir na saṃśayaḥ |
	nirābhogo yadā yogī tadā varṣanti sampadaḥ ||
	aśeṣapāpayuktānāṃ mohāvaraṇasusthitāḥ |
	unmattavratayogena ṣaṇmāsād amoghasiddhayaḥ ||
	sarvabuddhān svayaṃ paśyet sarvakāmaiḥ prapūjyate |
	na kṣīṇo na ca hānitvaṃ svecchāyur jāyate vapuḥ ||
	anuttarāṃ parāṃ bodhiṃ samprāpnoty aprayatnataḥ ||
	vinā yatnena sidhyanti sarvakāmasukhotsukāḥ |
	paramagambhīrapadaṃ nityaṃ gacchaṃs tiṣṭhan niṣaṇṇakaḥ ||
	prabhāsvarajñānakau[B:b]śalyā yogināṃ lakṣaṇaṃ sadā |
	anena dhyānayogena cittaratnaṃ dṛḍhībhavet ||
	adhiṣṭhānaṃ ca kurvanti buddhā bodhipratiṣṭhitāḥ ||
	evaṃ bhūtvā niviṣṭas tu bhāvayed bhāvatatparaḥ |
	yāvan na khidyate cittaṃ samāhitamanaḥ sudhīḥ ||
	khinnas tu paryaṭet paścād yathārucitaceṣṭitaḥ |
	bhāvayed vipulāṃ bodhim īṣadunmīlitekṣaṇaḥ ||
	hasan jalpan kvacit tiṣṭhan kvacit kuryāt pravartanam |
	bhāvanāsaktacittas tu yathā khedo na jāyate ||
	evaṃ samādhiyuktasya nirvikalpasya mantriṇaḥ |
	kālāvadhiṃ parityajya sidhyate 'nuttaraṃ padam ||

iti ||

---

evaṃ mṛdumadhyādhimātrabhedena yathānurūpeṇa ca trividhacaryā pakṣād vā māsād vā yāvat ṣaṇmāsād vābhyasyamānasya mahāmudrāsiddhinimittam upajāyate | tatredaṃ nimittam |

	sūkṣmarūpaṃ laghuspa[B:a]rśaṃ vyāptisamprāptam eva ca |
	prakāśaṃ caiva sthairyaṃ ca vaśitvaṃ kāmāvasānikam ||

iti || punar api svapnanimittam āha śrīguhyasamājamahāyogatantre ||

	bodhijñānāgrasamprāptaṃ paśyate buddhasuprabham |
	buddhasambhogakāyaṃ ca ātmānaṃ laghu paśyati |
	traidhātukamahāsattvaiḥ pūjyamānaṃ ca paśyati ||
	buddhaiś ca bodhisattvaiś ca pañcakāmaguṇair dhruvam |
	pūjitaṃ paśyate nityaṃ mahājñānāgrasambhavam |
	vajrasattvamahābimbaṃ vajradharmamahāyaśam ||
	svabimbaṃ paśyate svapne guhyavajramahāyaśāḥ |
	praṇamanti mahābuddhā bodhisattvāś ca vajriṇaḥ ||
	drakṣyati īdṛśān svapnān kāyavākcittasiddhidān ||
	sarvālaṅkārasampūrṇāṃ surakanyāṃ manoramām |
	dārakaṃ dārikāṃ paśyan sa siddhim adhigacchati ||
	daśadiksarvabuddhānāṃ kṣetrasthāṃ paśyate dhruvam |
	dadanti hṛ[B:b]ṣṭacittātmā dharmagañjaṃ manoramam ||
	dharmakāyagataṃ sarvaṃ sarvasattvaparīvṛtam |
	paśyate yogasamaye dhyānavajrapratiṣṭhitaḥ ||

iti ||
