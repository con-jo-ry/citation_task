---

kāraṃ vaṃkāraṃ ca dhvanimayam akṣaradvayaṃ dharmamudrārūpaṃ namaskurmaḥ kāyavāṅmanobhiḥ praṇamāmaḥ | kim artham | bodhisiddhaye samyaksambuddhatvaprāptaya iti pareṇa saha sambandhaḥ | mahārtho mahānuśaṃsaś cāyam evaṃkāraḥ | yad uktaṃ <author id="a1">bhagavatā</author> <title id="t1">devendraparipṛcchāyām</title>—

	<quote id="q1" authorid="a1" titleid="t1">ādāv evam iti proktaṃ yadarthaṃ sarvadarṣinā |
	tac chṛṇu tvaṃ surapate yathāvad anupūrvaśaḥ ||
	dharmaskandhasahasrāṇāṃ caturaśītisaṅkhyayā |
	sarvāśrayaḥ pitā mātā dvyakṣaraṃ kathitaṃ tathā ||
	ekāras tu bhaven mātā vakāras tu pitā smṛtaḥ |
	bindus tatra bhaved yogaḥ sa yogaḥ paramādbhutaḥ ||
	ekāraḥ padmam ity uktaṃ vakāro vajram eva ca |
	bindus tatra bhaved bījaṃ tatprabhūtaṃ jagattrayam ||
	ekāras tu bhavet prajñā vakāraḥ suratādhipaḥ |
	binduś cānāhataṃ tattvaṃ tajjātāny akṣarāṇi ca ||
	yo vijānāti tattvajño dharmamudrākṣaradvayam |
	sa bhavet sarvasattvānāṃ dharmacakrapravartakaḥ ||
	yo 'viditvā paṭhen nityam akṣaradvitayaṃ janaḥ |
	sa bāhyo buddhadharmāṇāṃ dhanivad bhogavarjitaḥ ||
	evaṃ dvir akṣaraṃ māyā sarvajño 'tra vyavasthitaḥ |
	ādau saddharmaśāstrāṇāṃ tadarthaṃ pratigīyate ||
	tasmāt surādhipaḥ śakro yadīcchec chāśvataṃ padam |
	saddharmo gurukartavyaḥ smara māyādvir akṣaram ||</quote>

iti | prastutam abhidheyaṃ tatkāraṇatayā viśinaṣṭi—yaś catuḥkṣaṇakāraṇam iti | caturṇāṃ vicitravipākavimardavilakṣaṇākhyānāṃ kṣaṇānāṃ yaḥ kāraṇaṃ hetuḥ | evaṃkāro hi dharmamudrāsvabhāvaḥ | dharmamudrā ca bhāvyamānā savāsanakleśān apanayati | tadapanayabhedanibandhanaś ca kṣaṇabhedaḥ | ataḥ kṣaṇānām evaṃkāraḥ kāraṇam | punas tathaiva viśinaṣṭi—ānandā yatra jāyante bhedata iti | yasmin saty eva prajñopāyātmake mārgajñāna ānandaparamaviramasahajākhyā ānandāḥ kṣaṇabhedena bhedato 'saṅkīrṇā jāyante | tato yaś catuḥkṣaṇakāraṇam, yasmin saty evānandā bhedato jāyante, tam evaṃkāraṃ bodhisiddhaye namaskurma iti samudāyārthaḥ | dhvanimayo vyākhyātaḥ ||

---

adhunā lipirūpo vyākhyāyate | gurūpadeśato likhitaivaṃkārākṣarasaṃsthānam evaṃkāraṃ dharmodayāsvabhāvaṃ namaskurmaḥ | yadvopasargakṣayād evamākāram evaṃkāraṃ sarvabuddhakaraṇḍakaṃ dharmodayāmudrāṃ namaskurmaḥ | evamākṛtir dharmodayeti <author id="a1">bhagavataiva</author> varṇitam—

	<quote id="q1" authorid="a1">ekārākṛti yad divyaṃ madhye vaṃkārabhūṣitam |
	ālayaḥ sarvasaukhyānāṃ buddharatnakaraṇḍakam ||</quote>

iti | 

---

nanu kim anayā namaskṛtayā | ata āha—yaś catuḥkṣaṇakāraṇam iti | catuḥkṣaṇānāṃ vicitravipākavimardavilakṣaṇānāṃ kāraṇaṃ hetuḥ | hetutā ca vicitrasyāpi ghṛṣṭiparyantatvāt | tatra ca pravacanavistara iti vakṣyāmaḥ | hetau ca namaskriyā phalādhimokṣataḥ | tad uktam—

	<quote id="q1">hetutattvaṃ yathā dṛṣṭaṃ phalatattvaṃ tad eva hi |</quote>

iti | aparaṃ ca namaskārakāraṇam āha—ānandā yatra jāyante bhedata iti | ānandaparamaviramasahajākhyā ānandā bhedataḥ parasparam asaṅkīrṇā yasmin jāyante | <quote id="q2">janikartuḥ prakṛtir</quote> iti pañcamīprāptau yatreti saptamīnirdeśād ādhāratvaṃ vivakṣitam | tato jāyante yatra pratiṣṭhitā bhavanti | tathā hi—

	<quote id="q3">kṣaṇajñānāt sukhaṃ jñānam evaṃkāre pratiṣṭhitam ||</quote>

tathā—

	<quote id="q4">saṃvaraṃ sarvabuddhānām evaṃkāre pratiṣṭhitam |</quote>

tathā—

	<quote id="q5">oṃ padma sukhādhāra mahārāgasukhaṃdada |
	caturānandabhāg viśva hūṃ hūṃ hūṃ kāryaṃ kuruṣva me ||</quote>

iti |

---

ādhāre ca namaskriyā—

	<quote id="q1" titleid="t1">yatra sthitāś caṅkramitā niṣaṇṇāś ca tathāgatāḥ |
	kalpitāḥ siṃhaśayyāś ca tān deśān praṇamāmy aham ||</quote>

iti <title type="generic">pravacanāt</title> | 

---

nanu tantroktakramam ullaṅghya kim iti tṛtīye vilakṣaṇam iṣyate | tadartham āha—haṭhayoganirākṛteḥ | tatrāyaṃ haṭhayogaḥ—vicitraṃ vividhaṃ grāhyagrāhakabhāvād āliṅganādau | vipākas tadviparīto 'vicitro grāhyābhāvāt sukho jñānabhogo ghṛṣṭau | vimardo nirvikalpaṃ darśanaṃ sukhaṃ ratnaṃ vyāpyāgraṃ yāvat | anyad vilakṣaṇaṃ rāgavarjitaṃ nirbharasukhābhāvāt | arāgavarjitaṃ sukhānubhavasmaraṇena virāgābhāvāt pāte | yad uktam—

	<quote id="q1">vicitraṃ vividhaṃ khyātam āliṅganacumbanādikam |
	vipākaṃ tadviparyāsaṃ sukhaṃ jñānasya bhuñjanam ||

	vimardam ālocanaṃ proktaṃ sukhaṃ bhuktaṃ mayeti ca |
	vilakṣaṇaṃ tribhyo 'nyad rāgārāgavivarjitam ||</quote>

iti | 

---

idaṃ nirākāravādimatena ratnānubhūtaṃ śaradamalamadhyāhnagaganāyamānaṃ samatalaṃ sātasaṃvinmātraṃ sarvanīlādyākāracakrakalaṅkāpagamād avatiṣṭhate | ākārabādhakaṃ tv ekānekaviyogādipramāṇaṃ vistarabhayān na vipañcitam | yad āhuḥ—

	<quote id="q1">tasmān nārtheṣu na jñāne sthūlābhāsas tadātmanaḥ |
	ekatra pratiṣiddhatvād bahuṣv api na sambhavaḥ ||

	paricchedo 'ntaranyo 'yaṃ bhāgo bahir iva sthitaḥ |
	jñānasyābhedino bhedapratibhāso hy upaplavaḥ ||</quote>

iti | idam eva dharmakāyaḥ | tatpṛṣṭhe maṇḍalacakrādyākāraṃ jñānaṃ sambhogaḥ | bhūtabhautikaḥ śākyamunyādyākāro nirmāṇam | eṣām ekasvabhāvatā svābhāvikaḥ kāyaḥ | evaṃ vimardo dharmaḥ | vipākaḥ sambhogaḥ | vicitraṃ nirmāṇam | vilakṣaṇaḥ svābhāvikaḥ kāyaḥ | yad uktam—<quote id="q2">rūpakāyau tu paścimau</quote> iti |

---

<quote id="q1">tāvad bhāvayed yāvad anupalabdhikaṃ kuryād</quote> ity ukte etad eva dṛṣṭāntalakṣitaṃ sādaranirantaradīrghakālābhyāsena bhāvyamāno maṇḍalacakrādyākāro niṣpādayiṣyati, pūrvapraṇidhānavaśāt sambhoganirmāṇakāyāv iti |

yadvā sātam idam anubhūtaṃ sādarādibhāvanayā sphuṭatāṃ svayam eṣyati | yad āhuḥ—

	<quote id="q2">tasmād bhūtam abhūtaṃ vā yad yad evātibhāvyate |
	bhāvanābalaniṣpattau tat sphuṭākalpadhīphalam ||</quote>

iti |

---

atrāpi pūrvapraṇidhānāvedhavaśād rūpakāyadvayam | ayam eva ca praveśopāyaḥ | yad uktam—

	<quote id="q1">maṇḍalacakrādyupāyena svādhiṣṭhānakrameṇa ca |</quote>

iti | madhyamārthatayā cedam evodghuṣyate |

	<quote id="q2">anucchedāt svasaṃvitter nīlādīnām abhāsanāt |
	nimittānām anutpādān madhyamā pratipan matā ||</quote>

iti | atra nimittānutpādo 'bhiniveśābhāvo vivakṣitaḥ | tena sadasadādyabhiniveśābhāvāc catuḥkoṭirahitatvam | caturthatāpy atra <quote id="q3">caturthaṃ tatpunas tathā</quote> iti vacanāt | tat prajñājñāne 'nubhūtaṃ nirākāravedanaṃ punar iti nīlādyākāracakramalāpagame tatheti prajñājñānam iva boddhavyam ||

---

sākāravādinas tu nirākāraṃ jñānaṃ svapne 'pi nānubhūyata iti vadanti | tad āhuḥ—

	<quote id="q1">nākāracakram avadhūya dhiyo 'sti vṛttas
	tadbādhane balini madhyanaye jayaśrīḥ |
	no ced anindyam idam advayam eva citraṃ
	ceto nirākṛtimatasya tu ko 'vakāśaḥ ||</quote>

iti | na caivaṃ mantavyam—ākāraprakāśabhāvād ākāraḥ prāṅ nāstīti | tanniścayābhāve 'py aśakyāpahnavasyānubhūyamānasya pṛṣṭollekhaniścīyamānasya ca nīlādivedanasya bhāvāt | yad āhuḥ—
 
	<quote id="q2">yad yathā bhāsate jñānaṃ tat tathaivānubhūyate |
	iti nāmaikabhāvaḥ syāc citrākārasya cetasi ||</quote>

iti | tataś citrādvaitavedanam eva param asti |

---

atrāpi ca granthavistarabhayāt sādhakabādhakapramāṇacintā na kṛtā | etad eva catuḥkoṭirahitatayā madhyamārthenāpi ghaṭayanti | tathā coktam—

	<quote id="q1">nāsat prakāśavapuṣā na ca sat tadanyair
	ekena na dvitayam advitayaṃ na tābhyām |
	itathaṃ jagad yadi catuḥśikharīvimuktaṃ 
	ko bhāṣyakāramatamadhyamayor viśeṣaḥ ||</quote>

iti | vyāvṛttikṛtabhedena sambhogābhinno 'pi vimardo dharmaḥ | vipākaḥ sambhogaḥ | vicitraṃ nirmāṇam | vilakṣaṇaḥ svābhāvikaḥ kāyaḥ | lakṣaṇabhūtaṃ prajñājñānaṃ tathaivābhyasyamānaṃ punaḥśabdavācyaṃ sac caturthaṃ saptāṅgayuktaṃ sādhyaṃ syāt | tatra saptāṅgāni—sambhogaṃ vitteḥ | sampuṭaṃ samāpatteḥ | mahāsukhaṃ sātarūpatayā | niḥsvabhāvaṃ kalpitavirahāt | kāruṇyanirbharaṃ pūrvapraṇidhānāvedhavaśena sambhogādinā sattvārthakaraṇāt | nirantaraṃ madhye 'ntarābhāvāt | nirnirodhaṃ pravāhānucchedāt | tad uktam | 

	<quote id="q2">sambhogasampuṭamahāsukhaniḥsvabhāva-
	kāruṇyanirbharanirantaranirnirodhaiḥ | 
	aṅgair mameṣṭam iha saptabhir eva yuktaṃ
	sādhyaṃ pramāṇaparibhāvitabuddhiśastam ||</quote>

iti |

---

yad vālam anena saptāṅgayoginā sādhanena | aniyama evātra | yato nairātmyāyoginīcakraṃ bhāvyamānaṃ buddhatvahetuḥ | atha cātra saptāṅgayogi sādhanaṃ na bhavati | sampuṭābhāvāt | tad uktam—

	<quote id="q1">sādhyaṃ saptāṅgasaṃyuktaṃ tad eva yadi sādhanam | 
	nairātmyāyoginīcakraṃ bodhaye kiṃ na sammatam ||</quote>

iti |

---

athaivaṃ matir yat tatrāpi khaṭvāṅgopāyasampuṭatvam asti | yad uktam—

	<quote id="q1">khaṭvāṅgasampuṭā devī sambhogādisamānvitā |
	nairātmyāyoginī hanta bodhaye kiṃ na sādhanam ||</quote>

iti |

---

tad apy asundaram | pāramitānaye 'pi vivakṣitasākṣāt sampuṭābhāve 'pi prajñopāyātmakabodhicittasampuṭasambhavena mantranayasyeva saptāṅgayuktasādhyasiddhiprasaṅgāt |

	<quote id="q1">viśiṣṭaṃ sampuṭaṃ hitvā anyathā yadi kalpyate |
	śūnyatetarasāmpuṭyāt prasaṅgaḥ syān nayāntare ||</quote>

athātra sādhane saptāṅgayuktāsty eva | yataḥ—

	<quote id="q2">stanau hṛtvā bhaved bolaṃ kakkolamadhyasaṃsthitam ||
	tīradvayaṃ bhaved ghaṇṭā kiñjalkaṃ bolakaṃ bhavet |</quote>

iti |

---

tad apy apeśalam | yataḥ siddhyavasthāyām idaṃ sarvaṃ na sādhanāvasthāyām | atas tathāvidhasādhanābhāve 'pi saptāṅgayuktasādhyasiddhiprasaṅgaḥ pāramitānaye 'pi durnivāraḥ |

	<quote id="q1">prāg asampuṭatā bhāvyā niṣpattau sā bhaviṣyati |
	etat sammatam asmākaṃ sādhanaṃ punar anyathā ||</quote>

iti |

---

etad eva cānye māyopamādvaitam iti varṇayanti | yathā svapnānubhūtakāminīratisaṃvedanaṃ tatpṛṣṭhabhāvyaparasvapnasaṃvedanenānubhūyamānaṃ nātyantocchedena mṛṣānubhūteḥ | nāpi saj jāgraddaśopalabdhārthakriyākārisvaparavedyavastuvad avisaṃvādābhāvāt | tad āhuḥ—

	<quote id="q1">svapnāt svapnaṃ yadaiva syāc ciccitrālīkatā tadā |
	naiva satyam asadvitter na cocchedaḥ prakāśataḥ ||</quote>

iti |

---

tathaitad api viśvaṃ nātyantocchedenālīkaṃ vitteḥ | nāpi paramārthasat <quote id="q1">sadasator utpādāyogād</quote> ityādinā pratītyasamutpannatvenādhyavasitasya paramārthato 'tyantājātatvenānutpannasya sattvāyogāt | yathoktam—

	<quote id="q2">yat pratītyasamutpannaṃ notpannaṃ tat svabhāvataḥ | 
	yat svabhāvena notpannam utpannaṃ nāma tat katham ||</quote>

atrāpi ca caturthatvadharmakāyādiyuktatvavyavasthā pūrvavad eva boddhavyā ||

---

tarhi

	<quote id="q1">viramādiḥ paramāt paraḥ śūnyāc chūnyaṃ tu herukam ||</quote>

iti na ghaṭate | atra hi viramasyādiḥ paramāt paro 'bhimataḥ | tad api na | yato 'trāpy anya evārthaḥ | viramaś cāsāv ādiś ca viramādiḥ | āditvaṃ ca sahajāpekṣayā | ata idam api sustham |

---

tarhi—

	<quote id="q1">viramādau lakṣayet tac ca ānandatrayavarjitam ||</quote>

iti katham | atrāpi viramaś cāsāv ādiś ceti pūrvavan neyam | 

---

tarhi—

	<quote id="q1">vimardam ālocanaṃ proktaṃ sukhaṃ bhuktaṃ mayeti ca |</quote>

iti katham | atra hi vikalparūpatā vimardādipadānāṃ sphuṭam eva gamyate | athātra katham api yadi nirvikalpatvābhidhānaṃ syāt tad etad api lokaprasiddhibādhayaiva hatam | tathā hi lokā vimardo vivādaḥ kṣodanam ālocanaṃ tattatkāryādicintanam iti manyante |

---

kiṃ ca—

	<quote id="q1">vicitre prathamānandaḥ paramānando vipākake |
	viramānando vimarde ca sahajānando vilakṣaṇe ||</quote>

ity atra virama eva vimarda iti niścitam | anyac ca—

	<quote id="q2">prathamānandaṃ jagadrūpaṃ paramānandaṃ jagat tathā |
	viramānandaṃ jagac caiva na vidyate sahajaṃ triṣu ||</quote>

iti viramasya jagadrūpatayā saṃsārarūpatvam ākhyātam | itthaṃ ca <quote id="q3">vikalpamātraṃ saṃsāraḥ</quote> ity ukter asya savikalpatvam abhihitaṃ syāt | nirvikalpatvaṃ ca sahajatayābhimatam itīdam api vighaṭate |

---

tathā ca—

	<quote id="q1">sahajānandasvabhāvo 'haṃ paramāntaṃ viramādikam |</quote>

ity etad api vighaṭate | tathā—

	<quote id="q2">tat sādhyaṃ yoginītantre sahajākhyaṃ mahāsukham |
	paramānte bhavel lakṣyaṃ viramādau ca yatnataḥ ||</quote>

ity ādikam api vighaṭate | tathā—

	<quote id="q3">prathamaṃ kalaśābhiṣekaṃ dvitīyaṃ guhyam uttamam |
	prajñājñānaṃ tṛtīyaṃ vai caturthaṃ tat punas tathā ||</quote>

iti | prajñājñānābhiṣekas tu sahajābhiṣeko yata idam api pratihanyate | ata evamādigranthavighaṭanenāgamavirodhāt tṛtīye vikalparūpo vimardo naiṣitavyaḥ | yatas tatra nirvikalpakavedanam evāste |

---

nanu lokaprasiddhibādhāyā abādhakatvāt katham <quote id="q1">ālocanaṃ vimardaś ced</quote> ityādinā bādhā darśitā | tad etad api bhavato 'asmadabhiprāyāparijñānaphalam | yato <quote id="q2">viramānandaṃ jagac caive</quote>ti vimardasya jagadrūpatayā prastutabādhanena yathoktasarvāgamavighaṭanāt | <quote id="q3">ālocanam</quote> ityādigrantho 'pi vighaṭata evety ata ālocanam ityādinā bādhā darśitā | ata ev<author id="a1">āryanāgārjunapādair</author> api <title id="t1">caturmudrānvaye</title>—

	<quote id="q4" authorid="a1">paramaviramayor madhye lakṣyam vīkṣya dṛḍhīkuru |</quote>

iti bādhā darśitā |

---

tarhi tvanmate

	<quote id="q1">ānandena sukhaṃ kiñcit paramānandaṃ tato 'dhikam |
	viramānandair virāgaḥ syāt sahajānandas tu śeṣataḥ ||</quote>

iti katham | tad apy evaṃ jñeyam | ānandaparamaviramaiḥ kiñcitsukhatadadhikavirāgāṇāṃ grahaṇāc cheṣataḥ pāriśeṣyatas tribhyo anyatayā sahajānando boddhavyaḥ | yadvānandaparamaviramasahaja ity anukramavaśād evam uktam | boddhavyas tu tṛtīya eva sahajaḥ |

---

etad eva catuḥkoṭirahitam | tad uktaṃ <title id="t1">bhargaśikāyāṃ śākteye tantra</title>—

	<quote id="q1" titleid="t1">na san na cāsat sadasan na ca tan nobhayojjhitam | 
	durvijñeyā hi sāvasthā kim apy etad anuttamam ||</quote>

iti |

---

iha hi madhyamakādivicārito 'rtho mantranaye phalena devatāyogena khyāpyate | tataś ca yad yena mudryate tat tatsvabhāvaṃ bhavatīti kṛtvā grāhyasya rūpādiskandhacatuṣṭayasvabhāvasya grāhyatvahānaye vairocanādayaś catvāro grāhakāḥ paratantrarūpāḥ kathyante | teṣāṃ ca mudrārthaṃ pariniṣpannarūpo grāhyagrāhakaśūnyo 'kṣobhyaś ced ucyate tad āgamoktā vajrasattvamudrā virudhyate | ratnagarbhādisthabodhicitte pariniṣpannarūpākṣobhyasadbhāvāt | vajrasattvamudrāṃ ca vinā na bauddhakṛtānto bhavatīti kathaṃ bāhyasiddhāntena na sāmyam | tathā ca <author id="a1">kambalāmbarapādāḥ</author>—

	<quote id="q1" authorid="a1">sarvaḥ samānaḥ pravibhajyamānaḥ 
		sukṣmekṣikākṣāmadhiyā kṛtāntaḥ |
	bauddhasya bāhyasya vibhāgakartrī
		na syād ihaikā yadi śūnyatoktiḥ ||

	mā bhūt saṃvitpratiṣṭhānam ata eva munir bhayāt |
	bhinatti deśanādharmam uktvoktvā śūnyatātmanā ||</quote>

iti <title id="t1" type="generic">pravacanam</title> api | 

	<quote id="q2" titleid="t1">samastavedasiddhānāṃ kṛtānām īśvarādibhiḥ |
	bauddhānāṃ tantramantrāṇāṃ viśeṣaḥ śunyatāṃ prati ||</quote>

iti | paraparikalpitaśūnyatoktibhyas tathāgataśūnyatoktīnām abhisandhikṛto viśeṣaḥ sphuṭa iti na pratanyate ||

---

tarhi tattvaṃ kutra jñeyam | tattvaṃ vittau guror mukhād iti | anena ṣoḍaśārdhārdhabindudhṛgbhagavato yatrāvasthānaṃ tad āmnāyate | tad āhuḥ—

	<quote id="q1">beṇṇi vi galle beṇṇi vi tulle |
	vājja paḍante paṃmu acchüante ||
	vājja paḍantā akhobbhaḍā paṃmu acchüantā vājja |
	kājje kāraṇa muddïa ehu so mahāsuharājja ||</quote>

etayor vajrarūpasattvarūpayor vajrasattvaśūnyatākaruṇāprajñopāyanirvāṇabhavādivyapadeśo boddhavyaḥ | ayam eva cārtha utpattikrame mahārāgād drutāpattau candrārkamadhyasthabindudvayarūpeṇordhvādhovartinā tatra tatra bhagavatā darśitaḥ | utpannas tu yathoktaḥ sekārthaḥ | pariniṣpannas tu dravād bolarūpasūryasthaḥ prajñopāyātmakaḥ śūnyatākaruṇārūpo dharmadhātusvabhāva utthito bhagavān | ekapādāṅguṣṭhāsanalagnatā tu skhaladavasthākālākalitatāṃ sūcayitum ||

---

nanv evam—

	<quote id="q1">vajravaraṭakamadhyasthaṃ hūṃtattvaṃ vibhāvayet punaḥ ||</quote>

iti katham | atra hi vajravaraṭakasya madhyastham ity asyārthasya vighaṭanāt | na | anyārthatvād asya | tathā hi vajravaraṭakayoḥ prajñopāyavarāṅgayor madhyasthaṃ hūṃtattvam iti ha iti hetuśūnyam u ity ūhāpagatam aṃ ity apratiṣṭhitaṃ bhāvayed iti vivakṣitatvāt |

---

nanv etat katham avagamyate yad ubhayatrāyam artho vivakṣita iti | ucyate—

	<quote id="q1" titleid="t1">kamalākāśe maṇivaraṭakayoḥ pīḍanasthāne |
	vajraparyaṅkataś cittaṃ maṇyantargatam īkṣayan |
	yat tad utpadyate jñānaṃ jñānaṃ tadrūpam ity alam ||</quote>

iti <title id="t1">paramādye</title> pravacanāt | atrāyam arthaḥ | kamalasyākāśe kamalamadhyaśūnyadeśe maṇivaraṭakayoḥ pañkajakuliśayoḥ pīḍanasthāne saṅghaṭṭanasthāne | vajraparyaṅkata iti vajrasya pari sarvato 'ṅkataḥ kroḍata iti pañcamyā vajrād bahir lagnamātraṃ vivakṣitam | cittaṃ maṇyor antargatam īkṣamāṇasya yad vijñānam utpadyate tad vijñānasvarūpam ity arthaḥ | tathā ca <title id="t2">vajāmṛte</title>—

	<quote id="q2" titleid="t2">nābhimadhye sthitaṃ devi karṇikāgūḍhagocare |
	sravate śukrarūpeṇa bhagaliṅgāntare sthitam ||</quote>

iti |

---

uktaṃ ca <title id="t1">hevajre</title>—

	<quote id="q1" titleid="t1">candrāli kālimārtaṇḍa bījaṃ madhyagataṃ bhavet |</quote>

iti | tathā ca |

	<quote id="q2">yāvan no patati prabhāsvaramayaḥ śītāṃśudhārādravo 
		devīpadmadalodare samarasībhūto jinānāṃ gaṇaiḥ |
	sphūrjadvajraśikhāgrataḥ karuṇayābhinnaṃ jagatkāraṇaṃ 
		tāvac chrīkaruṇābalasya sahajaṃ jānīhi rūpaṃ vibhoḥ ||

	yāvad vajramaṇes trivajradahane bhraśyan vidhur vāyunā 
		tiṣṭhaty abjapuṭe sukoṭarakuṭīlīnecchur asmin kṣaṇe |
	yad bhūtaṃ svaparādikalparahitaṃ vyāpārahīnaṃ mano
		jānīmaḥ sahajaṃ tad eva hi punar yuktyāgamena sphuṭam | 

	prajñāpaṅkajavajrayogaparamānandāvaśeṣe sthite
		sthānasrāvaviśuddhabindur acalo yāvan mṛgāṅko mataḥ |
	tāvac cittam acañcalaṃ calamarutsrotaś ca vidhvaṃsyate 
		na śrotraṃ śṛṇute 'kṣi neṅgati mahāmudreti sā ceṣyate ||</quote>

---

tarhi—

	<quote id="q1">nānyena kathyate sahajaṃ na kasminn api labhyate |
	ātmanā jñāyate puṇyād guruparvopasevayā ||</quote>

ity uktaṃ katham | atra guruparva vajraparva | sevākāla ity arthasaṅgatyabhāvād upasevābhāvāt | na | upaśabdena sāmīpyavācakatvena vajrād bahiḥ samīpe sevety uktam | 

tarhi—

	<quote id="q2">bolasaukhyaṃ mahāmudrā vajrāyatanam upāyakam |</quote>

iti katham | atrāpi yad bolasaukhyaṃ sā mahāmudrā | vajram eva āyatanaṃ sthānam upāyakam ity arthāsaṅgateḥ | na | bolasaukhyaṃ mahāmudrā ca vajrāyatanasthaṃ yat sa paramānandaḥ | tad upāyakam iti darśitam | kiṃ cāsmanmate—

	<quote id="q3">athāto rahasyaṃ vakṣye samāsān na tu vistarāt |
	rahasye parame</quote>

ityādi sustham | tathā hi rahasye rahasyaṃ vakṣya iti sambandhaḥ | rahasya iti rahau vajraṃ padmamṃ ca tayor antarāle | seti sarvākāreṇa | yeti yathātathyam | ety advayam | ītīdantātītam | 

---

tathā coktam—

	<quote id="q1">repho vajram iti prokto hakāraḥ padmam ucyate |</quote>

iti ||

---

nanu ghṛṣṭiparyantam iti katham gamyate |

	<quote id="q1">bāhubhyāṃ ca samāliṅgya prajñāṃ vai ṣoḍaśābdikām |
	ghaṇṭhāvajrasamāyogād ācāryasecanaṃ matam ||</quote>

iti nirdeśāt | atra ghaṇṭhāvajrasamāyogaḥ padmavajrasparśo vivakṣitaḥ | 

---

nanv ayam ācāryasekaḥ | ādāv ācāryaś ca vicitram iti kuto jñeyaḥ |

	<quote id="q1">ānandādyāḥ kramaśo jñeyāś catuḥsecanasaṅkhyayā ||</quote>

iti pratinirdeśāt | atrānandādyāś catvāraḥ—

	<quote id="q2">ācārya guhya prajñā ca caturthaṃ tat punas tathā |</quote>

iti yathāsaṅkhyaṃ jñeyāḥ | ānandaś ca vicitra eva kṣaṇa iti ghṛṣṭiparyantaṃ vicitram |

	<quote id="q3">vipākaṃ tadviparyāsaṃ sukhaṃ jñānasya bhuñjanam ||</quote>

ity uddeśān maṇyagraṃ yāvat paramaḥ sukharūpatvāt paramasya | 

---

nanv etat katham | 

	<quote id="q1">paramānande tu samprāpte nānātvavarjite kṣaṇe |
	śāstā brūyān mahāsattva dhāraṇīyaṃ mahat sukham ||</quote>

iti nirdeśāt | atraiva nānātvavarjite kṣana ityādy arthasadbhāvād iti sarvasustham | maṇyantargatam ityādi ca gatārtham | 

---

yadi ghṛṣṭiparyantam ānandaḥ sa cācāryo maṇeḥ puraḥ paramaḥ sa ca guhyas tarhi—

	<quote id="q1">hasitaśuddhyā tv ācārya īkṣaṇe guhyakas tathā |
	prajñā pāṇyavāpatau tu tat punar dvandvatantrake ||</quote>

iti katham | bāhyotpattyā tan neyam | tarhy udakābhiṣekādīnām ācāryatoktā yā sā katham | sāpi bāhyotpattyā jñeyā | tathāgatāśvāsānande cācāryatā gambhīrotpattyā vajradharāśvāsānadne cotpannena | caturmudrāpakṣe ca pariniṣpannenācāryatvena karmudrā boddhavyā ||

---

vicitram ityādi | karmamudrāto nimittāt sadgurūpadeśena vacasā pratīyamānā jagadātmatā citrollekhatvād vicitram | saiva ca bhāvanayā nirvedhābhimukhyā citrollekhāpagamād vipākaḥ | tatra jagadātmatāyāṃ bhāvanāprakarṣād yad anullekhasya sthairyaṃ tad vilakṣaṇam | itthaṃ sarvākāravaropetaśūnyatākhyajagadātmatāyāṃ sthairye 'pi bhāvakasya yogino 'pratiṣṭhānādhimokṣeṇa tathaiva vyavaharamāṇasya yaj jagadīkṣaṇam ālocanaṃ sa vimardaḥ | eṣu vicitrādiṣv ānandacatuṣṭayaṃ kramato yojyam | atrāpi <quote id="q2">caturthaṃ tat punas tathe</quote>ti caturthaṃ pūrvavat | yadā <quote id="q3">eka eva suratānandaś catuḥsaṅkhyāvicchinna</quote> iti vacanāt sarvaṃ sahajarūpaṃ tadā dharmamudrā caturānandarūpaika eva paramānandaḥ ||

---

sarvasminn iti pratītyasamputpannaskandhadhātvāyatanādau | apratiṣṭhānam amanasikāro 'nāropaḥ | tad uktaṃ <title id="t1">pravacane</title>—<quote id="q1" titleid="t1">amanasikārā dharmāḥ kuśalā manasikārā dharmā akuśalāḥ</quote> | tathā—

	<quote id="q2">avikalpitasaṅkalpa apratiṣṭhitamānasa |
	asmṛty amanasikāra nirālamba namo 'stu te ||</quote>

iti | atra jvaraharatakṣakacūḍāratnālaṅkāropadeśavad aśakyānuṣṭhānatā ca na mantavyā | sadgurupādaprasādenāvaśyaṃ sarvākāravaropetalakṣaṇamahāmudrāyāḥ pratyakṣīkartuṃ śakyatvāt |

---

nanv atra kathaṃ na catuḥkṣaṇarūpatā | āha—vimalatvāt svasaṃvitter nirmalatayā vicitrādeḥ kṣaṇatrayasya samalasya nātra sambhavaḥ | tato nānandatrayasambhavaḥ |

---

tac cāpratiṣṭhānam acintyaṃ jñānaṃ na tadvicārāgataṃ kiṃ tarhy anābhogaṃ svarasābhyāgatam | kutaḥ | sañcintya vimṛśya yad acintyaṃ tad yasmād acintyaṃ na bhavati | tad uktaṃ <title id="t1">jñānasiddhau</title>—

	<quote id="q1" titleid="t1">bauddhaṃ jñānam anābhogaṃ nirvikalpam ataḥ smṛtam |
	sañcintya kāraṇābhāvān na tu niścintyatā bhavet ||</quote>

iti ||

---

tatra hi jñānajñeyasamāropaśūnye tattvātmake jagati manyatā savikalpanirvikalpābhyāṃ nānyathā | kathaṃ tarhi | yathā pūrvaṃ tattvājñāne tathaiva tattvajñāne 'pi sarvam | tad uktam—

	<quote id="q1">nāpaneyam ataḥ kiñcit prakṣeptavyaṃ na kiñcana | 
	draṣtavyaṃ bhūtato bhūtaṃ bhūtadarśī vimucyate ||</quote>

iti | tathānyatrāpy uktam—

	<quote id="q2">bhavasyaiva parijñānaṃ nirvāṇam iti kathyate |</quote>

iti | yadvā sarvaṃ tathā yathā pūrvam iti yathānavabodhē sahajarūpaṃ tathatārūpaṃ sarvaṃ jagat tathā bodhe 'pi jñeyam | tad uktam—

	<quote id="q3">yathā pūrvaṃ tathā paścāt tathatāṃ buddhavān asi ||</quote>

iti | anyatra ca—<quote id="q4">sahajagatikā hi sarvadharmāḥ. te tāṃ gatiṃ na vyativartante</quote> iti | tathā—

	<quote id="q5">anutpāde 'pi buddhānāṃ tathaiva dharmatā sthitā |</quote>

ityādivistaraḥ |

---

param ayaṃ viśeṣaḥ | yathā pūrvaṃ grāhyagrāhakādyadhyavasāyinī buddhis tathaiva paraṃ nāsti | tad uktam—

	<quote id="q1">amī dharmās tu nirvāṇaṃ mohāt saṃsārarūpiṇaḥ |</quote>

iti | mohaś cātra grāhyagrāhakādyadhyavasāyaḥ | tathānyatrāpy uktam—

	<quote id="q2">saraha bhaṇaī
	ṇibbiappo jaïso taïso
	jaïso bujjhaï hoï ṇa taïso</quote>

iti ||

---

pratipakṣa iti svabhāvaguṇasāranirūpaṇatayā dānaśīlakṣamāvīryadhyānaprajñātmakapratipakṣanirūpaṇavikalpāsaṅge 'manasikāreṇa varjanāt sthito naiva yaḥ | pratipakṣanirūpaṇavikalpāsaṅgaprahāṇyā sāsravarūpādipañcopādānaskandhādyātmakavipakṣanirūpaṇavikalpāsaṅgaprahāṇir api draṣṭavyā | tadabhāva etadabhāvasyāvaśyambhāvitvāt | tattvāsakto 'pīti svabhāvādinirūpaṇatayā śūnyatātathatādyātmakatattvanirūpaṇavikalpe 'py āsaktaḥ saṃsakto naiva yaḥ | gārddhyaṃ naiva phale yasyeti prathamabhūmyādisarvākārajñatāntaprāptinirūpaṇavikalpāsaṅgarūpaṃ phale gārddhyaṃ kāṅkṣā yasya nāsti | mahāmudrāṃ sa vindati labhate | etenāpratiṣṭhānānāroparūpajagadātmatayā vipakṣapratipakṣatattvaphalāsaṅgavinirmuktāṃ mahāmudrām ācaṣṭe |

---

tarhi mahāmudrāyāṃ dānapāramitādīnāṃ kim abhāva eva | na | tasyā eva sarvapāramitādyātmakapuṇyajñānasambhāradvayarūpatvāt | tad uktaṃ <title id="t1">viśeṣacintibrahmaparipṛcchāmahāyānasūtre</title>—

	<quote id="q1" titleid="t1">yaḥ sarvakleśaparityāgaḥ idaṃ dānaṃ | yo 'nabhisaṃskāraḥ idaṃ śīlaṃ | yālakṣaṇatā iyaṃ kṣāntiḥ | yo vivekaḥ idaṃ vīryam | yad apratiṣṭhānam idaṃ dhyānam | yāprapañcatā iyaṃ prajñā |</quote>

etenāpratiṣṭhānāprapañcarūpaiva prajñāpāramiteti sthitam | tad uktaṃ <title id="t2">saptaśatikāyām</title>—

	<quote id="q2" titleid="t2">bhagavān āha—yasmin samaye tvaṃ mañjuśrīḥ prajñāpāramitāṃ bhāvayasi tadā kutra pratiṣṭhāya prajñāpāramitāṃ bhāvayasi | mañjuśrīr āha—yasminn ahaṃ bhagavan samaye prajñāpāramitāṃ bhāvayāmi | apratiṣṭhito 'haṃ tasmin samaye prajñāpāramitāṃ bhāvayāmi | bhagavān āha—apratiṣṭhitasya te mañjuśrīḥ kā prajñāpāramitābhāvanā | mañjuśrir āha—saiva bhagavan prajñāpāramitābhāvanā yan na kvacit pratiṣṭhānam | bhagavān āha—yasmin samaye tvaṃ mañjuśrīḥ prajñāpāramitāṃ bhāvayasi katarat te kuśalamūlaṃ tasmin samaya upacayaṃ gacchaty apacayaṃ vā | mañjuśrīr āha—na me bhagavan tasmin samaye kiñcit kuśalamūlam upacayaṃ gacchaty apacayaṃ vā | nāsau bhagavan prajñāpāramitāṃ bhāvayati yasya kasyacid dharmasyopacayo vāpacayo vā | na sā bhagavan prajñāpāramitābhāvanā veditavyā yā kasyacid dharmasyopacayāya vāpacayāya vā pratyupasthitā | sā bhagavan prajñāpāramitābhāvanā yā naiva pṛthagjanadharmān jahāti nāpi buddhadharmān upādatte |</quote>

ityādi ||

---

asya ca neyanītatayā dvividho 'rthaḥ | tatra nītārthaḥ | tasmin tathāvidhe vilakṣaṇe nirvikalpaṃ vedanam | neyārthaś ca | ǟi na prathamo bindur na | anta na antyo na | majjha tahiṃ nirantaratvān madhyābhāve madhyas tatra na | naü bhava na bhavarūpaḥ | upāyārkasaṃlagno bindur bhavaḥ | sa na tattvam | naü nivvāṇa na nirvāṇarūpaḥ prajñācandrasaṃlagnaḥ | kas tarhi | ucyate—ubhaikarasasvabhāva eṣa eva sa paramamahāsukhaḥ | nātra parasyātmano vā vittiḥ | atra ca prāg uktaḥ karmamudrāsahajavyavasthāpita iva vajrasattvādivyapadeśo jñeyaḥ | 

tataḥ pukkasyādicaturdevīgītikācodanānantaraṃ svapnaprabuddhavat sambhogarūpeṇa bhagavadutthāne sattvārthāya śuddhalaukikavikalpāmukhībhāvena yad ālocanaṃ tad viramaḥ | atrāpi <quote id="q1">caturthaṃ tat punas tathe</quote>ti caturthatvam | tad iti sahajopalabdham | punar iti sarvākāram | tatheti sahajavad boddhavyam iti kṛtvā | <quote id="q2">eka eva suratānandaś catuḥsaṅkhyāvacchinnaḥ</quote> iti vacanāt | yadā sarvam eva sahajarūpaṃ tadā samayamudrā caturānandarūpā | eka eva viramānandaḥ |

---

nanu caturmudrānvayānugato 'yaṃ granthaḥ | sa ca yoginītantrānusāreṇa na yogatantrānusāreṇeti cet | tan na | ucyate—

	<quote id="q1" type="possiblyauthorial">āryanāgārjunair uktaṃ <title id="t1">śrīsamājānusārataḥ</title> |
	pañcabhiś ca kramair yat tac caturmudrāsu kathyate ||

	kramayor mantramūrtitvacinnidhyaptī yathākramam |
	te caikamudrayokte 'tra mantramūrtimanaḥsthiteḥ ||

	dharmamudrāsukhaṃ yasmāt saṃvṛteḥ satyadarśanam | 
	satyasya bhūtakoṭitvaṃ mahāmudrārtha ucyate || 

	phalaṃ samayamudrāyā dvayor advayavedanam |
	kramāṇāṃ mīlanaṃ divyaṃ buddhatvaphaladāyakam ||</quote>

tathā ca <title id="t2">pradīpoddyotanaṣaṭkoṭivyākhyāyām</title> <author id="a2">ācāryacandrakīrtipādair</author> uktam—

	<quote id="q2" titleid="t2" authorid="a2">utpattikrama ādau syān mantramūrtiprasādhakaḥ |
	cittanidhyaptimātraṃ tu dvitīyaḥ krama ucyate ||

	tṛtīyas tu kramo ramyaḥ saṃvṛteḥ satyadarśanam |
	satyasya saṃvṛteḥ śuddhiś caturthaḥ krama ucyate ||

	pañcamo yuganaddhākhyo yat satyadvayayojanam | 
	sādhanāṅgam idaṃ śreṣṭhaṃ sarvatantrārthasaṅgrahaḥ ||

	eṣāṃ kramāṇāṃ bhedāṃs tu prastāravidhinā bahūn |
	sammīlanaṃ ca teṣāṃ vai yo vetti sa hi tantravit ||</quote>

tathā c<author id="a3">āryadevapādair</author> api <title id="t3">sūtakamelāpake</title> mantratattvamudrātattvātmatattvadharmatattvadevatātattvanāmabhiḥ pañcakramāṇām uddeśaḥ kṛtaḥ | tatra mantratattvam iti hūṃkārādimantrotthitā hevajrādimūrtiḥ | mudrātattvam iti saṅkhyāgaṇanākrameṇa neyārthatayā cittanidyaptimātraṃ nītārthatas tu karmamudrāyām | ātmatattvam iti jagataś ciccitraniḥsvabhāvatā | dharmatattvam iti dharmānutpādaḥ | devatātattvam ity ātmatattvadharmatattvayos tādāmīkaraṇam abhinnateti yāvat | 

	<quote id="q3">etāni pañca tattvāni gurūṇām upadeśataḥ |
	caturmudrāsu yojyāni pañcakrama iva kramāt ||</quote>

---

nanu karmamudraiva tattvaṃ na bhavati kutaḥ |

	<quote id="q1">karmudrāṃ śaṭhāṃ krūrāṃ pāpiyasīm atibhīṣaṇāṃ |
									dūrataḥ parivarjayet ||</quote>

iti | tathā—

	<quote id="q2" titleid="t1">naśvarī mānuṣī prajñā sukhaṃ tasyā viniśvaram |</quote>

ityādi<title id="t1" type="generic">tantra</title>pāṭhāt | 

	<quote id="q3">adṛṣṭaparamānandaḥ strīsukhaṃ bahumanyate |</quote>

iti pāṭhāc ca | 

---

	<quote id="q1" titleid="t1" authorid="a1">yathā darpaṇārpitaṃ mukhasya pratibimbaṃ mukhaṃ na bhavati | na pūrvasiddhaṃ nāpy adhunā siddhim | tad eva mukhapratibimbaṃ sādṛśyamātram āpādayati | tathāpi lokāḥ svamukhaṃ dṛṣṭam iti kṛtvā bhrāntyā santuṣṭā bhavanti | tathaivācāryāḥ kumatayaḥ prajñājñānam āsādya sahajam anubhūtam iti kṛtvā santoṣam utpādayanti | santuṣṭāś ca santo dharmamudrāyā vārttām api na jānanti |</quote>

ityādi <title id="t1">caturmudrānvaya</title> <author id="a1">āryanāgārjunapādokte</author>ś ca |

	<quote id="q2" authorid="a1">kecid dvayendriyajaṃ saukhyaṃ tattvam āhur narādhamāḥ |
	tac cāpi mahāsukhaṃ naiva pravadanti jinottamāḥ ||</quote>
