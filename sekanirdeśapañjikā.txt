---

kāraṃ vaṃkāraṃ ca dhvanimayam akṣaradvayaṃ dharmamudrārūpaṃ namaskurmaḥ kāyavāṅmanobhiḥ praṇamāmaḥ | kim artham | bodhisiddhaye samyaksambuddhatvaprāptaya iti pareṇa saha sambandhaḥ | mahārtho mahānuśaṃsaś cāyam evaṃkāraḥ | yad uktaṃ bhagavatā devendraparipṛcchāyām—

   ādāv evam iti proktaṃ yadarthaṃ sarvadarṣinā |
   tac chṛṇu tvaṃ surapate yathāvad anupūrvaśaḥ || (1)
   dharmaskandhasahasrāṇāṃ caturaśītisaṅkhyayā |
   sarvāśrayaḥ pitā mātā dvyakṣaraṃ kathitaṃ tathā || (2)
   ekāras tu bhaven mātā vakāras tu pitā smṛtaḥ |
   bindus tatra bhaved yogaḥ sa yogaḥ paramādbhutaḥ || (3)
   ekāraḥ padmam ity uktaṃ vakāro vajram eva ca |
   bindus tatra bhaved bījaṃ tatprabhūtaṃ jagattrayam || (4)
   ekāras tu bhavet prajñā vakāraḥ suratādhipaḥ |
   binduś cānāhataṃ tattvaṃ tajjātāny akṣarāṇi ca || (5)
   yo vijānāti tattvajño dharmamudrākṣaradvayam |
   sa bhavet sarvasattvānāṃ dharmacakrapravartakaḥ || (6)
   yo 'viditvā paṭhen nityam akṣaradvitayaṃ janaḥ |
   sa bāhyo buddhadharmāṇāṃ dhanivad bhogavarjitaḥ || (7) 
   evaṃ dvir akṣaraṃ māyā sarvajño 'tra vyavasthitaḥ |
   ādau saddharmaśāstrāṇāṃ tadarthaṃ pratigīyate || (8)
   tasmāt surādhipaḥ śakro yadīcchec chāśvataṃ padam |
   saddharmo gurukartavyaḥ smara māyādvir akṣaram || (9) (Devendraparipṛcchā; also quoted in with extra verses in Candrakīrti, Pradīpoddyotana; 5–6 are quoted in Subhāṣitasaṅgraha; 2–6 are quoted in Raviśrījñāna's Amṛtakaṇikā; stanza 5 is quoted in the Mekhalāṭīkā on Kānha's Dohākośa)

iti | prastutam abhidheyaṃ tatkāraṇatayā viśinaṣṭi—yaś catuḥkṣaṇakāraṇam iti | caturṇāṃ vicitravipākavimardavilakṣaṇākhyānāṃ kṣaṇānāṃ yaḥ kāraṇaṃ hetuḥ | [ed. 167] evaṃkāro hi dharmamudrāsvabhāvaḥ | dharmamudrā ca bhāvyamānā savāsanakleśān apanayati | tadapanayabhedanibandhanaś ca kṣaṇabhedaḥ | ataḥ kṣaṇānām evaṃkāraḥ kāraṇam | punas tathaiva viśinaṣṭi—ānandā yatra jāyante bhedata iti | yasmin saty eva prajñopāyātmake mārgajñāna ānandaparamaviramasahajākhyā ānandāḥ kṣaṇabhedena bhedato 'saṅkīrṇā jāyante | tato yaś catuḥkṣaṇakāraṇam, yasmin saty evānandā bhedato jāyante, tam evaṃkāraṃ bodhisiddhaye namaskurma iti samudāyārthaḥ | dhvanimayo vyākhyātaḥ ||

---

adhunā lipirūpo vyākhyāyate | gurūpadeśato likhitaivaṃkārākṣarasaṃsthānam evaṃkāraṃ dharmodayāsvabhāvaṃ namaskurmaḥ | yadvopasargakṣayād evamākāram evaṃkāraṃ sarvabuddhakaraṇḍakaṃ dharmodayāmudrāṃ namaskurmaḥ | evamākṛtir dharmodayeti bhagavataiva varṇitam—

   ekārākṛti yad divyaṃ madhye vaṃkārabhūṣitam |
   ālayaḥ sarvasaukhyānāṃ buddharatnakaraṇḍakam || (Hevajratantra 2.3.4)

iti | 

---

nanu kim anayā namaskṛtayā | ata āha—yaś catuḥkṣaṇakāraṇam iti | catuḥkṣaṇānāṃ vicitravipākavimardavilakṣaṇānāṃ kāraṇaṃ hetuḥ | hetutā ca vicitrasyāpi ghṛṣṭiparyantatvāt | tatra ca pravacanavistara iti vakṣyāmaḥ | hetau ca namaskriyā phalādhimokṣataḥ | tad uktam—

	hetutattvaṃ yathā dṛṣṭaṃ phalatattvaṃ tad eva hi | (Sarvarahasyatantra 22cd)

iti | aparaṃ ca namaskārakāraṇam āha—ānandā yatra jāyante bhedata iti | ānandaparamaviramasahajākhyā ānandā bhedataḥ parasparam asaṅkīrṇā yasmin jāyante | janikartuḥ prakṛtir iti (Aṣṭādhyāyī 1.4.30) pañcamīprāptau yatreti saptamīnirdeśād ādhāratvaṃ vivakṣitam | tato jāyante yatra pratiṣṭhitā bhavanti | tathā hi—[ed. 168]

   kṣaṇajñānāt sukhaṃ jñānam evaṃkāre pratiṣṭhitam || (Hevajratantra 2.3.5cd)

tathā—

   saṃvaraṃ sarvabuddhānām evaṃkāre pratiṣṭhitam | (Hevajratantra 2.3.2ab; also Saṃvarodayatantra 3.17cd)

tathā—

   oṃ padma sukhādhāra mahārāgasukhaṃdada |
   caturānandabhāg viśva hūṃ hūṃ hūṃ kāryaṃ kuruṣva me || (Hevajratanra 2.12.5)

iti |

---

ādhāre ca namaskriyā—

   yatra sthitāś caṅkramitā niṣaṇṇāś ca tathāgatāḥ |
   kalpitāḥ siṃhaśayyāś ca tān deśān praṇamāmy aham || (Caturgāthā verse 3)

iti pravacanāt | 

---

nanu tantroktakramam ullaṅghya kim iti tṛtīye vilakṣaṇam iṣyate | tadartham āha—haṭhayoganirākṛteḥ | tatrāyaṃ haṭhayogaḥ—vicitraṃ vividhaṃ grāhyagrāhakabhāvād āliṅganādau | vipākas tadviparīto 'vicitro grāhyābhāvāt sukho jñānabhogo ghṛṣṭau | vimardo nirvikalpaṃ darśanaṃ sukhaṃ ratnaṃ vyāpyāgraṃ [ed. 169] yāvat | anyad vilakṣaṇaṃ rāgavarjitaṃ nirbharasukhābhāvāt | arāgavarjitaṃ sukhānubhavasmaraṇena virāgābhāvāt pāte | yad uktam—

   vicitraṃ vividhaṃ khyātam āliṅganacumbanādikam |
   vipākaṃ tadviparyāsaṃ sukhaṃ jñānasya bhuñjanam ||
   vimardam ālocanaṃ proktaṃ sukhaṃ bhuktaṃ mayeti ca |
   vilakṣaṇaṃ tribhyo 'nyad rāgārāgavivarjitam || (Hevajratantra 2.3.7-8)

iti | 

---

idaṃ nirākāravādimatena ratnānubhūtaṃ śaradamalamadhyāhnagaganāyamānaṃ samatalaṃ sātasaṃvinmātraṃ sarvanīlādyākāracakrakalaṅkāpagamād avatiṣṭhate | ākārabādhakaṃ tv ekānekaviyogādipramāṇaṃ vistarabhayān na vipañcitam | yad āhuḥ—

   tasmān nārtheṣu na jñāne sthūlābhāsas tadātmanaḥ |
   ekatra pratiṣiddhatvād bahuṣv api na sambhavaḥ ||
   paricchedo 'ntaranyo 'yaṃ bhāgo bahir iva sthitaḥ |
   jñānasyābhedino bhedapratibhāso hy upaplavaḥ || (Pramāṇavārttika. Pratyakṣa 211-212)

iti | idam eva dharmakāyaḥ | tatpṛṣṭhe maṇḍalacakrādyākāraṃ jñānaṃ sambhogaḥ | bhūtabhautikaḥ śākyamunyādyākāro nirmāṇam | eṣām ekasvabhāvatā svābhāvikaḥ kāyaḥ | evaṃ vimardo dharmaḥ | vipākaḥ sambhogaḥ | vicitraṃ nirmāṇam | vilakṣaṇaḥ svābhāvikaḥ kāyaḥ | yad uktam—"rūpakāyau tu paścimau" (Ratnagotravibhāga 2.61b) iti |

---

"tāvad bhāvayed yāvad anupalabdhikaṃ kuryād" ity ukte (Hevajrasādhanopāyikā) etad eva dṛṣṭāntalakṣitaṃ sādaranirantaradīrghakālābhyāsena bhāvyamāno maṇḍalacakrādyākāro niṣpādayiṣyati, pūrvapraṇidhānavaśāt sambhoganirmāṇakāyāv iti |

yadvā sātam idam anubhūtaṃ sādarādibhāvanayā sphuṭatāṃ svayam eṣyati | yad āhuḥ—

   tasmād bhūtam abhūtaṃ vā yad yad evātibhāvyate |
   bhāvanābalaniṣpattau tat sphuṭākalpadhīphalam || (Pramāṇavārttika, Pratyakṣa 285; Pramāṇaviniścaya 1.31) [ed. 170]

iti |

---

atrāpi pūrvapraṇidhānāvedhavaśād rūpakāyadvayam | ayam eva ca praveśopāyaḥ | yad uktam—

   maṇḍalacakrādyupāyena svādhiṣṭhānakrameṇa ca | (Hevajratantra 2.4.29ab)

iti | madhyamārthatayā cedam evodghuṣyate |

   anucchedāt svasaṃvitter nīlādīnām abhāsanāt |
   nimittānām anutpādān madhyamā pratipan matā || (Advayavajra, Madhyamakaṣaṭka verse 2)

iti | atra nimittānutpādo 'bhiniveśābhāvo vivakṣitaḥ | tena sadasadādyabhiniveśābhāvāc catuḥkoṭirahitatvam | caturthatāpy atra "caturthaṃ tatpunas tathā" (Guhyasamājatantra 18.113f; Hevajratantra 2.3.10b; Saṃpuṭodbhavatantra 2.1.46d) iti vacanāt | tat prajñājñāne 'nubhūtaṃ nirākāravedanaṃ punar iti nīlādyākāracakramalāpagame tatheti prajñājñānam iva boddhavyam ||

---

sākāravādinas tu nirākāraṃ jñānaṃ svapne 'pi nānubhūyata iti vadanti | tad āhuḥ—

   nākāracakram avadhūya dhiyo 'sti vṛttas
   tadbādhane balini madhyanaye jayaśrīḥ |
   no ced anindyam idam advayam eva citraṃ
   ceto nirākṛtimatasya tu ko 'vakāśaḥ || (Sākārasiddhi ch. 1, final verse, ed. p. 386) 

iti | na caivaṃ mantavyam—ākāraprakāśabhāvād ākāraḥ prāṅ nāstīti | tanniścayābhāve 'py aśakyāpahnavasyānubhūyamānasya pṛṣṭollekhaniścīyamānasya ca nīlādivedanasya bhāvāt | yad āhuḥ—
	% prāg - cf. Edgerton, 'a fortiori'
 
	yad yathā bhāsate jñānaṃ tat tathaivānubhūyate |
	iti nāmaikabhāvaḥ syāc citrākārasya cetasi || (Pramāṇavārttika, Pratyakeṣa 221) [ed. 171]

iti | tataś citrādvaitavedanam eva param asti |

---

atrāpi ca granthavistarabhayāt sādhakabādhakapramāṇacintā na kṛtā | etad eva catuḥkoṭirahitatayā madhyamārthenāpi ghaṭayanti | tathā coktam—
	% question: param is translated as 'rather'. what is the force?
	% ◯arthena = make it work 'as the content'

	nāsat prakāśavapuṣā na ca sat tadanyair
		ekena na dvitayam advitayaṃ na tābhyām |
	itathaṃ jagad yadi catuḥśikharīvimuktaṃ 
		ko bhāṣyakāramatamadhyamayor viśeṣaḥ || (Sākārasiddhi 6; Advaitabinduprakaraṇa p. 365)

iti | vyāvṛttikṛtabhedena sambhogābhinno 'pi vimardo dharmaḥ | vipākaḥ sambhogaḥ | vicitraṃ nirmāṇam | vilakṣaṇaḥ svābhāvikaḥ kāyaḥ | lakṣaṇabhūtaṃ prajñājñānaṃ tathaivābhyasyamānaṃ punaḥśabdavācyaṃ sac caturthaṃ saptāṅgayuktaṃ sādhyaṃ syāt | tatra saptāṅgāni—sambhogaṃ vitteḥ | sampuṭaṃ samāpatteḥ | mahāsukhaṃ sātarūpatayā | niḥsvabhāvaṃ kalpitavirahāt | kāruṇyanirbharaṃ pūrvapraṇidhānāvedhavaśena sambhogādinā sattvārthakaraṇāt | nirantaraṃ madhye 'ntarābhāvāt | nirnirodhaṃ pravāhānucchedāt | tad uktam | 
	% sāta generally = sukha, here 'pleasure'

	sambhogasampuṭamahāsukhaniḥsvabhāva-
		kāruṇyanirbharanirantaranirnirodhaiḥ | 
	aṅgair mameṣṭam iha saptabhir eva yuktaṃ
		sādhyaṃ pramāṇaparibhāvitabuddhiśastam || (Vāgīśvarakīrti, Saptāṅga [D. fol. 190r4–5])
	% translation reads 'purified through the [exercise] of right knowledge'; cf. Edgerton on paribhāvita, possibly 'pervaded/saturated with right knowledge'. Or simply 'minds that have transformed by the cultivation of right knowledge'.

iti |

---

yad vālam anena saptāṅgayoginā sādhanena | aniyama evātra | yato nairātmyāyoginīcakraṃ bhāvyamānaṃ buddhatvahetuḥ | atha cātra saptāṅgayogi sādhanaṃ [ed. 172] na bhavati | sampuṭābhāvāt | tad uktam—

	sādhyaṃ saptāṅgasaṃyuktaṃ tad eva yadi sādhanam | 
	nairātmyāyoginīcakraṃ bodhaye kiṃ na sammatam || (untraced)

iti |

---

athaivaṃ matir yat tatrāpi khaṭvāṅgopāyasampuṭatvam asti | yad uktam—

	khaṭvāṅgasampuṭā devī sambhogādisamānvitā |
	nairātmyāyoginī hanta bodhaye kiṃ na sādhanam || (untraced)

iti |

---

tad apy asundaram | pāramitānaye 'pi vivakṣitasākṣāt sampuṭābhāve 'pi prajñopāyātmakabodhicittasampuṭasambhavena mantranayasyeva saptāṅgayuktasādhyasiddhiprasaṅgāt |

	viśiṣṭaṃ sampuṭaṃ hitvā anyathā yadi kalpyate |
	śūnyatetarasāmpuṭyāt prasaṅgaḥ syān nayāntare || (untraced)
		% itara = upāya

athātra sādhane saptāṅgayuktāsty eva | yataḥ—

	stanau hṛtvā bhaved bolaṃ kakkolamadhyasaṃsthitam ||
	tīradvayaṃ bhaved ghaṇṭā kiñjalkaṃ bolakaṃ bhavet | (Hevajratantra 2.2.24cd–25ab)
		% kiñjalka = 'filament'

iti |

---

tad apy apeśalam | yataḥ siddhyavasthāyām idaṃ sarvaṃ na sādhanāvasthāyām | atas tathāvidhasādhanābhāve 'pi saptāṅgayuktasādhyasiddhiprasaṅgaḥ pāramitānaye 'pi durnivāraḥ |

	prāg asampuṭatā bhāvyā niṣpattau sā bhaviṣyati |
	etat sammatam asmākaṃ sādhanaṃ punar anyathā || (untraced, possibly by Rāmapāla)
		% etat = 'sādhya'

iti |

---

etad eva cānye māyopamādvaitam iti varṇayanti | yathā svapnānubhūtakāminīratisaṃvedanaṃ tatpṛṣṭhabhāvyaparasvapnasaṃvedanenānubhūyamānaṃ nātyantocchedena mṛṣānubhūteḥ [ed. 173] | nāpi saj jāgraddaśopalabdhārthakriyākārisvaparavedyavastuvad avisaṃvādābhāvāt | tadāhuḥ—
	% i.e. 'mṛṣā, anubhūteḥ |'

	svapnāt svapnaṃ yadaiva syāc ciccitrālīkatā tadā |
	naiva satyam asadvitter na cocchedaḥ prakāśataḥ || (Advayavajra, Svapnanirukti verse 6)

iti |

---

tathaitad api viśvaṃ nātyantocchedenālīkaṃ vitteḥ | nāpi paramārthasat "sadasator utpādāyogād" ityādinā pratītyasamutpannatvenādhyavasitasya paramārthato 'tyantājātatvenānutpannasya sattvāyogāt | yathoktam—

	yat pratītyasamutpannaṃ notpannaṃ tat svabhāvataḥ | 
	yat svabhāvena notpannam utpannaṃ nāma tat katham || (Nāgārjuna, Yuktiṣaṣtikā verse 19)

atrāpi ca caturthatvadharmakāyādiyuktatvavyavasthā pūrvavad eva boddhavyā ||

---

tarhi

	viramādiḥ paramāt paraḥ śūnyāc chūnyaṃ tu herukam || (cf. Hevajratantra 2.5.70ef, pāda e = paramānantam madhyaviramaṃ)

iti na ghaṭate | atra hi viramasyādiḥ paramāt paro 'bhimataḥ | tad api na | yato 'trāpy anya evārthaḥ | viramaś cāsāv ādiś ca viramādiḥ | āditvaṃ ca sahajāpekṣayā | ata idam api sustham | [ed. 174]

---

tarhi—

	viramādau lakṣayet tac ca ānandatrayavarjitam || (Hevajratantra 1.10.18cd)

iti katham | atrāpi viramaś cāsāv ādiś ceti pūrvavan neyam | 

---

tarhi—

	vimardam ālocanaṃ proktaṃ sukhaṃ bhuktaṃ mayeti ca | (Hevajratantra 2.3.8ab)

iti katham | atra hi vikalparūpatā vimardādipadānāṃ sphuṭam eva gamyate | athātra katham api yadi nirvikalpatvābhidhānaṃ syāt tad etad api lokaprasiddhibādhayaiva hatam | tathā hi lokā vimardo vivādaḥ kṣodanam ālocanaṃ tattatkāryādicintanam iti manyante |

---

kiṃ ca—
	% 'pada' is used in the sense of 'state'
	% QUESTION: presumably this is all Rāmapāla speaking, although translation does not reflect this.

	vicitre prathamānandaḥ paramānando vipākake |
	viramānando vimarde ca sahajānando vilakṣaṇe || (Hevajratantra 2.3.9)

ity atra virama eva vimarda iti niścitam | anyac ca—

	prathamānandaṃ jagadrūpaṃ paramānandaṃ jagat tathā |
	viramānandaṃ jagac caiva na vidyate sahajaṃ triṣu || (Hevajratantra 1.10.15)

iti viramasya jagadrūpatayā saṃsārarūpatvam ākhyātam | itthaṃ ca "vikalpamātraṃ saṃsāraḥ" (cf. Saṃvarodayatantra 10.46c; Netratantra 19.148a) ity ukter asya savikalpatvam abhihitaṃ syāt | nirvikalpatvaṃ ca sahajatayābhimatam itīdam api vighaṭate |

---

tathā ca [ed. 175]—
	% asya = viramasya
	% QUESTION: why syāt?

	sahajānandasvabhāvo 'haṃ paramāntaṃ viramādikam | (Hevajratantra 2.2.40ab)

ity etad api vighaṭate | tathā—

	tat sādhyaṃ yoginītantre sahajākhyaṃ mahāsukham |
	paramānte bhavel lakṣyaṃ viramādau ca yatnataḥ || (untraced; cited in Abhiṣekanirukti fol. 44r)

ity ādikam api vighaṭate | tathā—

	prathamaṃ kalaśābhiṣekaṃ dvitīyaṃ guhyam uttamam |
	prajñājñānaṃ tṛtīyaṃ vai caturthaṃ tat punas tathā || (Advayavajra, Sekatātparyasaṅgraha verse 3; cf. Guhyasamājatantra [Samājottara] 18.113)

iti | prajñājñānābhiṣekas tu sahajābhiṣeko yata idam api pratihanyate | ata evamādigranthavighaṭanenāgamavirodhāt tṛtīye vikalparūpo vimardo naiṣitavyaḥ | yatas tatra nirvikalpakavedanam evāste |

---

nanu lokaprasiddhibādhāyā abādhakatvāt katham "ālocanaṃ vimardaś cet" (SeNi 3a) ityādinā bādhā darśitā | tad etad api bhavato 'asmadabhiprāyāparijñānaphalam | yato "viramānandaṃ jagac caiva" (Hevajratantra 1.10.15c) iti vimardasya jagadrūpatayā prastutabādhanena yathoktasarvāgamavighaṭanāt | ālocanam ityādigrantho (Hevajratantra 2.3.8) 'pi vighaṭata evety ata ālocanam ityādinā bādhā darśitā | ata evāryanāgārjunapādair api caturmudrānvaye [ed. 176]—

	paramaviramayor madhye lakṣyam vīkṣya dṛḍhīkuru | (untraced; quoted in Jinasujayaśrīgupta's Abhiṣekanirukti [fol. 34r], Kuladatta's Kriyāsaṅgrahapañjikā [ch. 6], Nāgārjuna's Carumudrānvaya [p. 32], Kumāracandra's Ratnāvalī [p. 102])

iti bādhā darśitā |

---

tarhi tvanmate

	ānandena sukhaṃ kiñcit paramānandaṃ tato 'dhikam |
	viramānandair virāgaḥ syāt sahajānandas tu śeṣataḥ || (Hevajratantra 1.8.32)

iti katham | tad apy evaṃ jñeyam | ānandaparamaviramaiḥ kiñcitsukhatadadhikavirāgāṇāṃ grahaṇāc cheṣataḥ pāriśeṣyatas tribhyo anyatayā sahajānando boddhavyaḥ | yadvānandaparamaviramasahaja ity anukramavaśād evam uktam | boddhavyas tu tṛtīya eva sahajaḥ |

---

etad eva catuḥkoṭirahitam | tad uktaṃ bhargaśikāyāṃ śākteye tantra—

	na san na cāsat sadasan na ca tan nobhayojjhitam | 
	durvijñeyā hi sāvasthā kim apy etad anuttamam || [found in Abhinavagupta, Tantrāloka 2.28; attributed by Jayaratha (ed. vol. 1, pt. 2, p. 22) to Bhargaśikhātantra]

iti |

---

iha hi madhyamakādivicārito 'rtho mantranaye phalena devatāyogena khyāpyate | tataś ca yad yena mudryate tat tatsvabhāvaṃ bhavatīti kṛtvā grāhyasya rūpādiskandhacatuṣṭayasvabhāvasya grāhyatvahānaye vairocanādayaś catvāro grāhakāḥ paratantrarūpāḥ kathyante | teṣāṃ ca mudrārthaṃ pariniṣpannarūpo grāhyagrāhakaśūnyo 'kṣobhyaś ced ucyate tad āgamoktā vajrasattvamudrā virudhyate | ratnagarbhādisthabodhicitte pariniṣpannarūpākṣobhyasadbhāvāt | vajrasattvamudrāṃ ca vinā na bauddhakṛtānto bhavatīti kathaṃ bāhyasiddhāntena na sāmyam | tathā ca kambalāmbarapādāḥ—

	sarvaḥ samānaḥ pravibhajyamānaḥ 
		sukṣmekṣikākṣāmadhiyā kṛtāntaḥ |
	bauddhasya bāhyasya vibhāgakartrī
		na syād ihaikā yadi śūnyatoktiḥ || (Kambala, Ālokamālā 274)
	When assessed by someone with a powerful mind that sees clearly, the doctrine of Buddhists and outsiders would be all the same—that is, if here the one thing which distinguishes them—namely, the teaching of emptiness—were not present.

	% sukṣmekṣikākṣāmadhiyā = someone whose mind is not weak and has subtle vision—i.e., sukṣma + īkṣikā ([having] subtle sight) + akṣāma (not weak) dhi (mind) 

	mā bhūt saṃvitpratiṣṭhānam ata eva munir bhayāt |
	bhinatti deśanādharmam uktvoktvā śūnyatātmanā || (Kambala, Ālokamālā 248)
		% deśanādharma = 'Dharma of [his] teaching'

iti pravacanam api | 

	samastavedasiddhānāṃ kṛtānām īśvarādibhiḥ |
	bauddhānāṃ tantramantrāṇāṃ viśeṣaḥ śunyatāṃ prati || (attributed to Pañcalakṣahevajra in Vajragarbha, Ṣaṭsāhasrikā a.k.a. Hevajratantrapiṇḍārthaṭīkā [ch. 1 verse 59])

iti | paraparikalpitaśūnyatoktibhyas tathāgataśūnyatoktīnām abhisandhikṛto viśeṣaḥ sphuṭa iti na pratanyate ||
	% abhisandhikṛtaḥ = abisandhyā kṛtaḥ
	% pra-√tan to expand on

---

tarhi tattvaṃ kutra jñeyam | tattvaṃ vittau guror mukhād iti | anena ṣoḍaśārdhārdhabindudhṛgbhagavato (cf. Mañjuśrīnāmasaṅgīti 10.3b) yatrāvasthānaṃ tad āmnāyate | tad āhuḥ—

	beṇṇi vi galle beṇṇi vi tulle |
	vājja paḍante paṃmu acchüante ||
	vājja paḍantā akhobbhaḍā paṃmu acchüantā vājja |
	kājje kāraṇa muddïa ehu so mahāsuharājja || (Untraced. Sanskrit chāyā: dvāv api galitau dvāv api tulyau | vajrāt patantau padmam āspṛśantau || vajrāt patantau akṣobhyaḥ padmam āspṛśantau vajraḥ | kāryeṇa kāraṇaṃ mudritam eṣa sa mahāsukharājaḥ)

etayor vajrarūpasattvarūpayor vajrasattvaśūnyatākaruṇāprajñopāyanirvāṇabhavādivyapadeśo boddhavyaḥ | ayam eva cārtha utpattikrame mahārāgād drutāpattau candrārkamadhyasthabindudvayarūpeṇordhvādhovartinā tatra tatra bhagavatā darśitaḥ | utpannas tu yathoktaḥ sekārthaḥ | pariniṣpannas tu dravād bolarūpasūryasthaḥ prajñopāyātmakaḥ śūnyatākaruṇārūpo dharmadhātusvabhāva utthito bhagavān | ekapādāṅguṣṭhāsanalagnatā tu skhaladavasthākālākalitatāṃ sūcayitum ||

---

nanv evam—

	vajravaraṭakamadhyasthaṃ hūṃtattvaṃ vibhāvayet punaḥ || (Hevajratantra 1.3.6cd)

iti katham | atra hi vajravaraṭakasya madhyastham ity asyārthasya vighaṭanāt | na | anyārthatvād asya | tathā hi vajravaraṭakayoḥ prajñopāyavarāṅgayor madhyasthaṃ hūṃtattvam iti ha iti hetuśūnyam u ity ūhāpagatam aṃ ity apratiṣṭhitaṃ bhāvayed iti vivakṣitatvāt | [ed. 185]

---

nanv etat katham avagamyate yad ubhayatrāyam artho vivakṣita iti | ucyate—

	kamalākāśe maṇivaraṭakayoḥ pīḍanasthāne |
	vajraparyaṅkataś cittaṃ maṇyantargatam īkṣayan |
	yat tad utpadyate jñānaṃ jñānaṃ tadrūpam ity alam || (Attributed to Paramādya, although not found in the two Tibetan translations, nor in the translation of the Vajramaṇḍālaṅkāratantra, an expanded version of the Paramādya. Also quoted in Abhayākaragupta, Abhayapaddhati, MS-A f. 15v2; Kriyāsaṅgrahapañjikā, ed. Sakurai 1996, p. 512; Saṅkṣiptābhiṣekaviddhi, ed. Sakurai 1996, p. 418; Yamāritantramaṇḍalopāyikā, f. 24r3)

iti paramādye pravacanāt | atrāyam arthaḥ | kamalasyākāśe kamalamadhyaśūnyadeśe maṇivaraṭakayoḥ pañkajakuliśayoḥ pīḍanasthāne saṅghaṭṭanasthāne | vajraparyaṅkata iti vajrasya pari sarvato 'ṅkataḥ kroḍata iti pañcamyā vajrād bahir lagnamātraṃ vivakṣitam | cittaṃ maṇyor antargatam īkṣamāṇasya yad vijñānam utpadyate tad vijñānasvarūpam ity arthaḥ | tathā ca vajāmṛte—

	nābhimadhye sthitaṃ devi karṇikāgūḍhagocare |
	sravate śukrarūpeṇa bhagaliṅgāntare sthitam || (Vajrāmṛtatantra ch. 7, D fol. 24r1–2; quoted in Ratnākaraśānti, Guṇavatī, ed. p. 18)

iti |

---

uktaṃ ca hevajre—

	candrāli kālimārtaṇḍa bījaṃ madhyagataṃ bhavet | (Hevajratantra 1.3.11ab)

iti | tathā ca | [ed. 186]

	yāvan no patati prabhāsvaramayaḥ śītāṃśudhārādravo 
		devīpadmadalodare samarasībhūto jinānāṃ gaṇaiḥ |
	sphūrjadvajraśikhāgrataḥ karuṇayābhinnaṃ jagatkāraṇaṃ 
		tāvac chrīkaruṇābalasya sahajaṃ jānīhi rūpaṃ vibhoḥ || (1)

	yāvad vajramaṇes trivajradahane bhraśyan vidhur vāyunā 
		tiṣṭhaty abjapuṭe sukoṭarakuṭīlīnecchur asmin kṣaṇe |
	yad bhūtaṃ svaparādikalparahitaṃ vyāpārahīnaṃ mano
		jānīmaḥ sahajaṃ tad eva hi punar yuktyāgamena sphuṭam | (2) (along with verse one, quoted in Jagaddarpaṇa, Kriyāsamuccaya, Vidyāvratadānaviddhi secion, attributed to Virukhapāpa/virukākhapāda/Viruddhākhyāyāci, or maybe, according to the Tib. translation, Virūpa)
	% vidhu = moon; puṭa = enclosure; sukoṭara = excellent hollow space; kuṭī = hut; lina = clinging; icchuḥ = desiging

	prajñāpaṅkajavajrayogaparamānandāvaśeṣe sthite
		sthānasrāvaviśuddhabindur acalo yāvan mṛgāṅko mataḥ |
	tāvac cittam acañcalaṃ calamarutsrotaś ca vidhvaṃsyate 
		na śrotraṃ śṛṇute 'kṣi neṅgati mahāmudreti sā ceṣyate || (3) (verse 3 is quoted by Munidatta in Caryāgītikośavṛtti, ed. Kværne 1977, 84; also quoted in Anon., *Saptasiddhānta)
	% sthānasrāvaviśuddhabindu - whose drops are pure because of flowing from their place (not sure of meaning)

---

tarhi—

	nānyena kathyate sahajaṃ na kasminn api labhyate |
	ātmanā jñāyate puṇyād guruparvopasevayā || (Hevajratantra 1.8.36)

ity uktaṃ katham | atra guruparva vajraparva | sevākāla ity arthasaṅgatyabhāvād upasevābhāvāt | na | upaśabdena sāmīpyavācakatvena vajrād bahiḥ samīpe sevety uktam | 
	% parvan = 'time'

tarhi—

	bolasaukhyaṃ mahāmudrā vajrāyatanam upāyakam | (Hevajratantra 2.4.50ab)

iti katham | atrāpi yad bolasaukhyaṃ sā mahāmudrā | vajram eva āyatanaṃ sthānam upāyakam ity arthāsaṅgateḥ | na | bolasaukhyaṃ mahāmudrā ca vajrāyatanasthaṃ yat sa paramānandaḥ | tad upāyakam iti darśitam | kiṃ cāsmanmate—

	athāto rahasyaṃ vakṣye samāsān na tu vistarāt |
	rahasye parame (Cakrasaṃvaratantra 1.1ab, 1.2c) [ed. 187]

ityādi sustham | tathā hi rahasye rahasyaṃ vakṣya iti sambandhaḥ | rahasya iti rahau vajraṃ padmamṃ ca tayor antarāle | seti sarvākāreṇa | yeti yathātathyam | ety advayam | ītīdantātītam | 
	% idantātīta = 'transcended objectivity'

---

tathā coktam—

	repho vajram iti prokto hakāraḥ padmam ucyate | (untraced; 2nd quarter is quoted in Jayabhadra Cakrasaṃvaratantrapañjikā ad 1.1 ed. Sugiki p. 106; also in Bhavyakīrti's *Vīramanoramā)

iti ||

---

nanu ghṛṣṭiparyantam iti katham gamyate |

	bāhubhyāṃ ca samāliṅgya prajñāṃ vai ṣoḍaśābdikām |
	ghaṇṭhāvajrasamāyogād ācāryasecanaṃ matam || (Hevajratantra 2.3.13)

iti nirdeśāt | atra ghaṇṭhāvajrasamāyogaḥ padmavajrasparśo vivakṣitaḥ | 

---

nanv ayam ācāryasekaḥ | ādāv ācāryaś ca vicitram iti kuto jñeyaḥ |

	ānandādyāḥ kramaśo jñeyāś catuḥsecanasaṅkhyayā || (Hevajratantra 2.3.10cd)

iti pratinirdeśāt | atrānandādyāś catvāraḥ—

	ācārya guhya prajñā ca caturthaṃ tat punas tathā | (Hevajratantra 2.3.10ab)

[ed. 188] iti yathāsaṅkhyaṃ jñeyāḥ | ānandaś ca vicitra eva kṣaṇa iti ghṛṣṭiparyantaṃ vicitram |

	vipākaṃ tadviparyāsaṃ sukhaṃ jñānasya bhuñjanam || (Hevajratantra 2.3.7cd)

ity uddeśān maṇyagraṃ yāvat paramaḥ sukharūpatvāt paramasya | 

---

nanv etat katham | 

	paramānande tu samprāpte nānātvavarjite kṣaṇe |
	śāstā brūyān mahāsattva dhāraṇīyaṃ mahat sukham || (Hevajratantra 2.3.22)

iti nirdeśāt | atraiva nānātvavarjite kṣana ityādy arthasadbhāvād iti sarvasustham | maṇyantargatam ityādi ca gatārtham | 

---

yadi ghṛṣṭiparyantam ānandaḥ sa cācāryo maṇeḥ puraḥ paramaḥ sa ca guhyas tarhi—

	hasitaśuddhyā tv ācārya īkṣaṇe guhyakas tathā |
	prajñā pāṇyavāpatau tu tat punar dvandvatantrake || (Hevajratantra 2.3.11)

iti katham | bāhyotpattyā tan neyam | tarhy udakābhiṣekādīnām ācāryatoktā yā sā katham | sāpi bāhyotpattyā jñeyā | tathāgatāśvāsānande cācāryatā gambhīrotpattyā vajradharāśvāsānadne cotpannena | caturmudrāpakṣe ca pariniṣpannenācāryatvena karmudrā boddhavyā ||

---

mudrāṃ mudrāṃ pratyānandāś catvāro mahāmudrāṃ vihāya jñeyāḥ | etadartham eva cāgamād ityādinā hetutrayam āha | tathā hy āgamaḥ—

	vicitre prathamānandaḥ paramānando vipākake |
	viramānando vimarde ca sahajānando vilakṣaṇe || (Hevajratantra 2.3.9)

ityādinā hevajrādiṣu vicitrādīnām ānandāditvam uktam | tataś ca yatraiva vicitrādisambhavas tatraivānandādivyavasthā | tatsambhavaś ca mudrātraya eva na mahāmudrāyām | ayaṃ cārthaḥ svasaṃvedanarūpaḥ sphuṭa eva | sadgurūpadeśaś ca vicitretyādivakṣyamāṇa iti ||

---

vicitram ityādi | karmamudrāto nimittāt sadgurūpadeśena vacasā pratīyamānā jagadātmatā citrollekhatvād vicitram | saiva ca bhāvanayā nirvedhābhimukhyā citrollekhāpagamād vipākaḥ | tatra jagadātmatāyāṃ bhāvanāprakarṣād yad anullekhasya sthairyaṃ tad vilakṣaṇam | itthaṃ sarvākāravaropetaśūnyatākhyajagadātmatāyāṃ sthairye 'pi bhāvakasya yogino 'pratiṣṭhānādhimokṣeṇa tathaiva vyavaharamāṇasya yaj jagadīkṣaṇam ālocanaṃ sa vimardaḥ | eṣu vicitrādiṣv ānandacatuṣṭayaṃ kramato yojyam | atrāpi "caturthaṃ tat punas tatheti" caturthaṃ pūrvavat | yadā "eka eva suratānandaś catuḥsaṅkhyāvicchinnaḥ" (untraced; also quoted ad SeNi 37) iti vacanāt sarvaṃ sahajarūpaṃ tadā [ed. 192] dharmamudrā caturānandarūpaika eva paramānandaḥ ||

---

sarvasminn iti pratītyasamputpannaskandhadhātvāyatanādau | apratiṣṭhānam amanasikāro 'nāropaḥ | tad uktaṃ pravacane—"amanasikārā dharmāḥ kuśalā manasikārā dharmā akuśalāḥ" (untraced; quoted in Caturmudrānvaya and Amanasikārādhāra, and in the latter it is attributed to, although not readily found in, the Jñānālokālaṅkāra) | tathā—

		avikalpitasaṅkalpa apratiṣṭhitamānasa |
		asmṛty amanasikāra nirālamba namo 'stu te || (Jñānālokālaṅkāra 4.12; Pañcakrama 4.10)

iti | atra jvaraharatakṣakacūḍāratnālaṅkāropadeśavad aśakyānuṣṭhānatā ca na mantavyā | sadgurupādaprasādenāvaśyaṃ sarvākāravaropetalakṣaṇamahāmudrāyāḥ pratyakṣīkartuṃ śakyatvāt |

---

nanv atra kathaṃ na catuḥkṣaṇarūpatā | āha—vimalatvāt svasaṃvitter nirmalatayā vicitrādeḥ kṣaṇatrayasya samalasya nātra sambhavaḥ | tato nānandatrayasambhavaḥ |

---

tac cāpratiṣṭhānam acintyaṃ jñānaṃ na tadvicārāgataṃ kim tarhy anābhogaṃ svarasābhyāgatam | kutaḥ | sañcintya vimṛśya yad acintyaṃ tad yasmād acintyaṃ na bhavati | tad uktaṃ jñānasiddhau—

	bauddhaṃ jñānam anābhogaṃ nirvikalpam ataḥ smṛtam |
	sañcintya kāraṇābhāvān na tu niścintyatā bhavet || (Jñānasiddhi 5.6)

iti ||

---

tatra hi jñānajñeyasamāropaśūnye tattvātmake jagati manyatā savikalpanirvikalpābhyāṃ nānyathā | kathaṃ tarhi | yathā pūrvaṃ tattvājñāne tathaiva tattvajñāne 'pi sarvam | tad uktam—

	nāpaneyam ataḥ kiñcit prakṣeptavyaṃ na kiñcana | 
	draṣtavyaṃ bhūtato bhūtaṃ bhūtadarśī vimucyate || (found in Ratnagotravibhāga 154, Abhisamayālaṃkāra 5.21; pratītyasamutpādahṛdayakārika 7; etc.)

iti | tathānyatrāpy uktam—

	bhavasyaiva parijñānaṃ nirvāṇam iti kathyate | (Nāgārjuna, Yuktiṣaṣṭikā 6cd)

[ed. 195] iti | yadvā sarvaṃ tathā yathā pūrvam iti yathānavabodhē sahajarūpaṃ tathatārūpaṃ sarvaṃ jagat tathā bodhe 'pi jñeyam | tad uktam—

	yathā pūrvaṃ tathā paścāt tathatāṃ buddhavān asi || (Nāgārjuna, Lokātītastava 25cd)

iti | anyatra ca—"sahajagatikā hi sarvadharmāḥ. te tāṃ gatiṃ na vyativartante" (cf. Aṣṭasāhasrikā Prajñāpāramitā, ed. Wogihara p. 602; Pañcaviṃśatisāhasrikā Prajñāpāramitā, ed. Kimura, vol. IV, p. 102–106) iti | tathā—

	anutpāde 'pi buddhānāṃ tathaiva dharmatā sthitā | (cf. Saṃyutta Nikāya 2.1.2.10, vol. 2, p. 22ff.; Mahāparinirvāṇasūtra 9.18; Aṣṭādaśasāhasrika Prajñāpāramitā, Parivarta 77; etc.)

ityādivistaraḥ |

---

param ayaṃ viśeṣaḥ | yathā pūrvaṃ grāhyagrāhakādyadhyavasāyinī buddhis tathaiva paraṃ nāsti | tad uktam—

	amī dharmās tu nirvāṇaṃ mohāt saṃsārarūpiṇaḥ | (Hevajratantra 2.4.34ab)

iti | mohaś cātra grāhyagrāhakādyadhyavasāyaḥ | tathānyatrāpy uktam—

	saraha bhaṇaī
	ṇibbiappo jaïso taïso
	jaïso bujjhaï hoï ṇa taïso (untraced. Chāyā: saraho bhaṇati—nirvikalpaṃ yādṛśaṃ tādṛśam, yādṛśaṃ buddhyate bhavati na tādṛśam)

iti ||

---

pratipakṣa iti svabhāvaguṇasāranirūpaṇatayā dānaśīlakṣamāvīryadhyānaprajñātmakapratipakṣanirūpaṇavikalpāsaṅge 'manasikāreṇa varjanāt sthito naiva yaḥ | pratipakṣanirūpaṇavikalpāsaṅgaprahāṇyā sāsravarūpādipañcopādānaskandhādyātmakavipakṣanirūpaṇavikalpāsaṅgaprahāṇir api draṣṭavyā | tadabhāva etadabhāvasyāvaśyambhāvitvāt | tattvāsakto 'pīti svabhāvādinirūpaṇatayā śūnyatātathatādyātmakatattvanirūpaṇavikalpe 'py āsaktaḥ saṃsakto naiva yaḥ | gārddhyaṃ naiva phale yasyeti prathamabhūmyādisarvākārajñatāntaprāptinirūpaṇavikalpāsaṅgarūpaṃ phale gārddhyaṃ kāṅkṣā yasya nāsti | mahāmudrāṃ sa vindati labhate | [ed. 197] etenāpratiṣṭhānānāroparūpajagadātmatayā vipakṣapratipakṣatattvaphalāsaṅgavigamena sarvāsaṅgavinirmuktāṃ mahāmudrām ācaṣṭe |

---

tarhi mahāmudrāyāṃ dānapāramitādīnāṃ kim abhāva eva | na | tasyā eva sarvapāramitādyātmakapuṇyajñānasambhāradvayarūpatvāt | tad uktaṃ viśeṣacintibrahmaparipṛcchāmahāyānasūtre—

	yaḥ sarvakleśaparityāgaḥ idaṃ dānaṃ | yo 'nabhisaṃskāraḥ idaṃ śīlaṃ | yālakṣaṇatā iyaṃ kṣāntiḥ | yo vivekaḥ idaṃ vīryam | yad apratiṣṭhānam idaṃ dhyānam | yāprapañcatā iyaṃ prajñā | (Viśeṣacintibrahmaparipṛcchāmahāyānasūtra, cf. Tōh. 160, fol. 58r)

etenāpratiṣṭhānāprapañcarūpaiva prajñāpāramiteti sthitam | tad uktaṃ saptaśatikāyām—

	bhagavān āha—yasmin samaye tvaṃ mañjuśrīḥ prajñāpāramitāṃ bhāvayasi tadā kutra pratiṣṭhāya prajñāpāramitāṃ bhāvayasi | mañjuśrīr āha—yasminn ahaṃ bhagavan samaye prajñāpāramitāṃ bhāvayāmi | apratiṣṭhito 'haṃ tasmin samaye prajñāpāramitāṃ bhāvayāmi | bhagavān āha—apratiṣṭhitasya te mañjuśrīḥ kā prajñāpāramitābhāvanā | mañjuśrir āha—saiva bhagavan prajñāpāramitābhāvanā yan na kvacit pratiṣṭhānam | bhagavān āha—yasmin samaye tvaṃ mañjuśrīḥ prajñāpāramitāṃ bhāvayasi katarat te kuśalamūlaṃ tasmin samaya upacayaṃ gacchaty apacayaṃ vā | mañjuśrīr āha—na me bhagavan tasmin samaye kiñcit kuśalamūlam upacayaṃ gacchaty apacayaṃ vā | nāsau bhagavan prajñāpāramitāṃ bhāvayati yasya kasyacid dharmasyopacayo vāpacayo vā | na sā bhagavan prajñāpāramitābhāvanā veditavyā yā kasyacid dharmasyopacayāya vāpacayāya vā pratyupasthitā | sā bhagavan prajñāpāramitābhāvanā yā naiva pṛthagjanadharmān jahāti nāpi buddhadharmān upādatte | (Saptaśatikāprajñāpāramitā, ed p. 200-202)

ityādi ||

---

asya ca neyanītatayā dvividho 'rthaḥ | tatra nītārthaḥ | tasmin tathāvidhe vilakṣaṇe nirvikalpaṃ vedanam | neyārthaś ca | ǟi na prathamo bindur na | anta na antyo na | majjha tahiṃ nirantaratvān madhyābhāve madhyas tatra na | naü bhava na bhavarūpaḥ | upāyārkasaṃlagno bindur bhavaḥ | sa na tattvam | naü nivvāṇa na nirvāṇarūpaḥ prajñācandrasaṃlagnaḥ | kas tarhi | ucyate—ubhaikarasasvabhāva eṣa eva sa paramamahāsukhaḥ | nātra parasyātmano vā vittiḥ | atra ca prāg uktaḥ karmamudrāsahajavyavasthāpita iva vajrasattvādivyapadeśo jñeyaḥ | 

tataḥ pukkasyādicaturdevīgītikācodanānantaraṃ svapnaprabuddhavat sambhogarūpeṇa bhagavadutthāne sattvārthāya śuddhalaukikavikalpāmukhībhāvena yad ālocanaṃ tad viramaḥ | atrāpi "caturthaṃ tat punas tathā" iti caturthatvam | tad iti sahajopalabdham | punar iti sarvākāram | tatheti sahajavad boddhavyam iti kṛtvā | "eka eva suratānandaś catuḥsaṅkhyāvacchinnaḥ" (untraced; also quoted ad SeNi 28) iti vacanāt | yadā sarvam eva sahajarūpaṃ tadā samayamudrā caturānandarūpā | eka eva viramānandaḥ | [ed. 199]

---

nanu caturmudrānvayānugato 'yaṃ granthaḥ | sa ca yoginītantrānusāreṇa na yogatantrānusāreṇeti cet | tan na | ucyate—[ed. 200]

	āryanāgārjunair uktaṃ śrīsamājānusārataḥ |
	pañcabhiś ca kramair yat tac caturmudrāsu kathyate || (1)

	kramayor mantramūrtitvacinnidhyaptī yathākramam |
	te caikamudrayokte 'tra mantramūrtimanaḥsthiteḥ || (3)
		% 'tra instead of atra due to metre

	dharmamudrāsukhaṃ yasmāt saṃvṛteḥ satyadarśanam | (Nāgārjuna, Pañakrama 3.10b)
	satyasya bhūtakoṭitvaṃ mahāmudrārtha ucyate || (3)

	phalaṃ samayamudrāyā dvayor advayavedanam |
	kramāṇāṃ mīlanaṃ divyaṃ buddhatvaphaladāyakam || (4) (probably Rāmapāla's formulation) 

tathā ca pradīpoddyotanaṣaṭkoṭivyākhyāyām ācāryacandrakīrtipādair uktam—

	utpattikrama ādau syān mantramūrtiprasādhakaḥ |
	cittanidhyaptimātraṃ tu dvitīyaḥ krama ucyate ||

	tṛtīyas tu kramo ramyaḥ saṃvṛteḥ satyadarśanam |
	satyasya saṃvṛteḥ śuddhiś caturthaḥ krama ucyate ||

	pañcamo yuganaddhākhyo yat satyadvayayojanam | 
	sādhanāṅgam idaṃ śreṣṭhaṃ sarvatantrārthasaṅgrahaḥ ||

	eṣāṃ kramāṇāṃ bhedāṃs tu prastāravidhinā bahūn |
	sammīlanaṃ ca teṣāṃ vai yo vetti sa hi tantravit || (Candrakīrti, Pradīpoddyotana, ed. p. 1)

tathā cāryadevapādair api sūtakamelāpake mantratattvamudrātattvātmatattvadharmatattvadevatātattvanāmabhiḥ pañcakramāṇām uddeśaḥ kṛtaḥ | tatra mantratattvam iti hūṃkārādimantrotthitā hevajrādimūrtiḥ | mudrātattvam iti saṅkhyāgaṇanākrameṇa neyārthatayā cittanidyaptimātraṃ nītārthatas tu karmamudrāyām | ātmatattvam iti jagataś ciccitraniḥsvabhāvatā | dharmatattvam iti dharmānutpādaḥ | devatātattvam ity ātmatattvadharmatattvayos tādāmīkaraṇam abhinnateti yāvat | 

	etāni pañca tattvāni gurūṇām upadeśataḥ |
	caturmudrāsu yojyāni pañcakrama iva kramāt || (untraced, perhaps composed by Rāmapāla)

---

nanu karmamudraiva tattvaṃ na bhavati kutaḥ |

	karmudrāṃ śaṭhāṃ krūrāṃ pāpiyasīm atibhīṣaṇāṃ |
									dūrataḥ parivarjayet || (untraced)

iti | tathā— [ed. 202]

	naśvarī mānuṣī prajñā sukhaṃ tasyā viniśvaram | (untraced)

ityāditantrapāṭhāt | 

	adṛṣṭaparamānandaḥ strīsukhaṃ bahumanyate | (untraced)

iti pāṭhāc ca | 

---

	yathā darpaṇārpitaṃ mukhasya pratibimbaṃ mukhaṃ na bhavati | na pūrvasiddhaṃ nāpy adhunā siddhim | tad eva mukhapratibimbaṃ sādṛśyamātram āpādayati | tathāpi lokāḥ svamukhaṃ dṛṣṭam iti kṛtvā bhrāntyā santuṣṭā bhavanti | tathaivācāryāḥ kumatayaḥ prajñājñānam āsādya sahajam anubhūtam iti kṛtvā santoṣam utpādayanti | santuṣṭāś ca santo dharmamudrāyā vārttām api na jānanti | (Nāgārjuna, Caturamudrānvaya)
		% vārttā = second hand account

ityādi caturmudrānvaya āryanāgārjunapādokteś ca |

	kecid dvayendriyajaṃ saukhyaṃ tattvam āhur narādhamāḥ |
	tac cāpi mahāsukhaṃ naiva pravadanti jinottamāḥ || (Indrabhūti, Jñānasiddhi 7.1)
