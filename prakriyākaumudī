śrayanty etāṃ sarva iti śrīr lakṣmīḥ | <quote>kvib vacipracchyāyatastukaṭaprujuśrīṇāṃ [ed. p. 3] dīrgho 'saṃprasāraṇaṃ ca</quote> (ad 3.2.178) iti kvip dīrghaś ca. sā śrīr nityam asminn astīti śrīmān. 

maṅgalādīni maṅgalamadhyāni maṅgalāntāni ca śāstrāṇi prathanta iti māṅgalike śabde prayojye granthādau śrīśabdaprayogaḥ, etadadhyetṝṇāṃ lakṣmīsaubhāgyādi bhūyād ity etadartham. tathā ca vārttikakāreṇādau prayukto yaḥ siddhaśabdas tadvayākhyāsamaye <title>bhāṣya</title> uktam—<quote>māṅgalika ācāryo mahataḥ śāstraughasya maṅgalārthaṃ siddhaśabdam āditaḥ prayuṅkte. maṅgalādīni hi śāstrāṇi prathante, vīrapuruṣakāṇi bhaventy āyuṣmatpuruṣakāṇi ca. adhyetāraś ca siddhārthā yathā syuḥ</quote> iti. sūtrakāreṇādau prayukto yo vṛddhiśabdas tadvayākhyāyām api māṅgalika ityādy uktvā vṛddhiḥ prayuktety uktam.

---

vedanaṃ vit jñānam. saṃpadāditvād bhāve kvip. tena ṭhāḥ śūnyāḥ. <quote>ṭhaḥ śūnye ca bṛhaddhanau</quote> ity abhidhānāt. tān lāti ādate ātmīyatayā gṛhṇāti. lā ādāne. asmāt <quote>āto 'nupasarge kaḥ</quote> iti kapratyayaḥ. ajñānugrāhaka ity arthaḥ. tathā ca <author>śrīrāmacandrācāryair</author> niruktam.

	<quote>vidā jñānena ṭhān śūnyān lāti gṛhṇāti yaḥ svayam |
	ajñānugrahakṛd devo viṭṭhalaḥ kathyate budhaiḥ ||</quote> iti

anena bhrānteḥ puruṣadharmatve 'py ajñānugrahakṛtsvabhāvaṃ śrīmadviṭṭhalaṃ namatāṃ bhrāntileśānavakāśaḥ sūcitaḥ. taṃ śrīmadviṭṭhalaṃ pāṇinyādimunīn. 

---

paṇanaṃ paṇaḥ. bhāve ac. paṇo 'syāstīti paṇī. paṇinopatyaṃ pāṇinaḥ, <quote>tasyāpatyam</quote> ity aṇ. <quote>gāthividathikeśigaṇipaṇinaś ca</quote> (6.4.165) iti prakṛtibhāvāṭ ṭilopābhāvaḥ. paṇinasyāpatyaṃ pāṇino yuveti vivakṣite <quote>ata iñ</quote> (4.1.95) iti iñ. pāṇinir ādir yeṣāṃ munīnāṃ te pāṇinyādayaḥ. te ca te munayaś ca. mananaśīlā munayaḥ. <quote>maner uccopadhāyāḥ</quote> (Śvetvanavāsa 4.132) iti in upadhāyā ukāraḥ. tān pāṇinivararucipatañjalipramukhān munīn.

---

gurūn. gṛṇanty upadiśantīti guravaḥ. <quote>kṛgror uc ca</quote> iti gṝśabde asmāt kur ukāraś cāntādeśaḥ. te ca guravo <quote>mātṛpitṛpatyācāryavidyādātṛjyeṣṭabhrātara ṛtvijo bhayatrātānnadātā ce</quote>ti <author>vyāso</author>ktāḥ śrīmadgopālaprasādaśrīkṛṣṇācāryādayaḥ. tān śrīgurūn ānamya bhaktiśraddhātiśayapūrvakaṃ natvā,

---

nanu śrīmadviṭṭhalaṃ pāṇinyādīn munīn gurūn ity eṣāṃ pratyekam ānamyety ekayā kriyayā saṃbandhāt samuccayo 'sti. tataś ca taddyotakenāvyayapadena bhāvyam. ucyate. gurudaivataikyapratipattyarthaṃ tan na prayuktam. tathā ca nṛsiṃhācāryavaryaiś ca kālanirṇayadīpikā vivṛtā. tatroktaṃ <author>rāmacandrācāryasūnubhiḥ</author>—<quote>atra samuccayadyotakāvyayapadābhāvena gurudaivataikyam ācāryāṇām abhipretam iti pratīyate. tathā ca teṣām abhiprāyo <title>gurustutau</title> dṛśyate.

	<quote>sadvidyānilayaḥ sadāgamaguruḥ satsaṃpradāyāgraṇīḥ
	saddharmasthitikṛt samasvaparadṛk sabhyaḥ satāṃ saṃmataḥ |
	sārāsāravivik samastaguṇayuk saṃsārasindhos tariḥ
	śrīgopālaguruḥ sadāvatu sa naḥ śrīviṭṭhalo yaḥ svayam ||</quote>

iti. gurudaivataikyaṃ tu—

	<quote>ācāryaṃ māṃ vijānīyān nāvamanyeta karhicit |</quote> (11.17.027)

ityādi <title>śrībhāgavatā</title>dau prasiddham. ekavacanabahuvacanayoḥ sāmānādhikaraṇyaṃ tu vedāḥ pramāṇam ityādau suprasiddham iti |</quote>

---

prakriyākaumudīm. prakriyante prakṛtipratyayādivibhāgena vyutpādyante śabdā ābhis tāḥ prakriyāḥ. <quote>kṛñaḥ śa ca</quote> (3.3.100) iti karaṇe śapratyayaḥ. <quote>riṅ śayamliṅkṣu</quote> (7.4.28) iti riṅ. tāsu kaumudī. <quote>saṃjñāyām</quote> (2.1.44) iti saptamītatpuruṣaḥ. kaumudīva kaumudī sukhaṃ janayantī sarvaśabdaprakāśikā. athavā prakriyā kaumudīva prakriyākaumudī. <quote>upamitaṃ vyāghra</quote> (2.1.56) iti samāsaḥ.

kurmaḥ. ḍukṛñ karaṇe. asmāt <quote>asmado dvayoś ca</quote> (1.2.59) ity asmada ekatve bahuvacanavidhānād asmadarthakartṛvācina uttamapuruṣasya bahuvacanam. paropakārārthaṃ granthakaraṇe pravṛttatvāt tajjanitaśreyaso 'pi

	<quote>yat karoṣi yad aśnāsi yaj juhoṣi dadāsi yat |
	yat tapasyasi kaunteya tat kuruṣva madarpaṇam ||</quote>

īti <title>bhagavad</title>ukter īśvarārpitatvāt paragāmi kriyāphalam iti parasmaipadaṃ prayuktam ācāryavaryaiḥ.

---

pāṇinīyānusāriṇīm. pāṇininā proktaṃ pāṇinīyam. athavā pāṇininopajñātaṃ vinopadeśaṃ jñātaṃ pāṇinīyaṃ vyākaraṇam (4.3.115). proktārthe upajñātārthe vā <quote>vṛddhāc chaḥ</quote> iti śaiṣikaś chaḥ (4.2.114).

---

nanu ca paṇinasyāpatyaṃ paṇino yuvā pāṇiniaḥ, tena proktam upajñātaṃ vety arthavivakṣāyāṃ <quote>yūni luk</quote> iti iño luki pratyayalakṣaṇena <quote>iñaś ca</quote> ity aṇ syāt. maivam—<quote>iñaś ca</quote> ity atra <quote>kaṇvādibhyo gotre</quote> ity ato gotra ity anuvartate. ato gotre ya iñ vihitas tadantād aṇ syād ity arthaḥ. tatra ca pāribhāṣikaṃ gotraṃ gṛhyate. ayaṃ ca yūnīñ tenāṇ na.

---

pāṇinīyam anusartuṃ śīlaṃ yasyāḥ sā pāṇinīyānusāriṇī. tām. <quote>supy ajātau ṇinis tācchīlye</quote> iti ṇiniḥ. <quote>supi sthaḥ</quote> ity ataḥ supīty anuvartamāne punaḥ sugrahaṇam upasarganivṛttyartham iti kevalasyopasargasya nivṛttyarthaṃ draṣṭavyam. anyathā ajātāv iti kim. brāhmaṇān āmantrayiteti na yujyate, āṅ ity asyopasargatvāt. tathā ca <title>bhaṭṭikāvye</title> prayogaḥ <quote>sa karmaṭhaḥ karmasutānubandhī</quote> iti. tathā <title>raghuvaṃśe</title> 'pi—

	<quote>bhramaraiḥ kusumānusāribhiḥ parikīrṇā parivādinī muneḥ |</quote>

iti |

---

athavā <quote>supi sthaḥ</quote> ity ato 'nuvartamānaṃ subgrahaṇaṃ <quote>satsūdviṣa</quote> iti sūtrasthopasargagrahaṇenānupasargārtham iti jñāpitam. <quote>supy ajātau</quote> iti punaḥ subgrahaṇaṃ summātraviṣayam iti ṇiniḥ. tathā ca mahābhāṣya uktam—supīti vartamāne punaḥ subgrahaṇaṃ kimartham? anupasarga ity evaṃ tad abhūt. idaṃ summātre yathā syāt. udāsāriṇyaḥ pratyāsāriṇyaḥ. iti. iti ślokārthaḥ.

---

nanu granthādau śrotṛpravṛttaye prayojanādi vaktavyam. tathoktam—

	<quote>siddhārthaṃ jñātasaṃbandhaṃ śrotuṃ śrotā pravartate |
	śāstrādau tena vaktavyaḥ saṃbandhaḥ saṃprayojanaḥ || iti ||</quote>

satyam. tat tu prakriyākaumudīm ity anena sūcitam. tathā hi prakṛtipratyayādivibhāgena śabdavyutpādanaṃ bruvatā prakriyāśabdena mahābhāṣyakāroktaṃ sākṣātprayojanaṃ śabdānuśāsanam evaṃ sūcitam. śabdānuśāsanaṃ ca prakṛtyādivibhāgena śabdavyutpādanam. tathā coktam—

	<quote>viviktāḥ sādhavaḥ śabdāḥ prakṛtyādivibhāgataḥ |
	jñāpyante yena tac chāstram atra śabdānuśāsanam || iti ||</quote>

arthāl laukikā vaidikā śabdā abhidheyaḥ. pratipādyapratipādakabhāvaḥ saṃbandhaḥ. śabdavyutpisur adhikārī. śabdānuśāsanaprayojanāni tu mahābhāṣyoktāni prakriyety anenaiva sūcitāni saṃkṣipyocyante. 

---

loke 'dṛṣṭaṃ varṇalopādikaṃ vede paśyann avaiyākaraṇo vedaṃ nāśayed iti vedarakṣārtham adhyeyaṃ vyākaraṇam. vaidikamantrāṇāṃ yajñe ūho 'py asti prakṛtyādivibhāgena. tajjñānārthaṃ cādhyeyam. <quote>brāhmaṇena niṣkāraṇo dharmaḥ ṣaḍ aṅgo vedo 'dhyeyo jñeyaś ca</quote> iti <title type="generic">śrutyā</title> cāṅgatvena vyākaraṇādhyayanaṃ vihitam | vyākaraṇaṃ hi śruter mukham |
