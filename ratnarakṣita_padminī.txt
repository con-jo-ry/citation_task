---

tad evaṃ yuktitas tāvat prapañcākārabhāvanayā na buddhatvam. nāpy āgamataḥ. tathā <title id="t1">śrīvajraḍākaḥ</title>—

	<quote id="q1" titleid="t1">yathātantrānusāreṇa kurvantaḥ prakriyāṃ narāḥ |
	yatnena kleśam utthāpya svaceta vidravanti hi ||

	tasmāt sarvaprayatnena maṇḍalādividhikriyāḥ |
	vimokṣāvāhikā naiva paraṃ ha vyāsakāraṇam || 

	na mantrajāpo na tapo na homo na māṇḍaleyaṃ na ca maṇḍalaṃ ca |
	sa mantrajāpaḥ satapḥ sa homas tan māṇḍaleyaṃ tan maṇḍalaṃ ca |
	samāsataś cittasamājarūpī ||</quote>

iti. <title id="t2">śrīsaṃpuṭatilakaś</title> ca—

	<quote id="q2" titleid="t2">na śūnyabhāvanāṃ kuryān nāpi cāśūnyabhāvanām |
	aśūnyaśūnyayor grāhe jāyate 'nalpakalpanā ||</quote>

iti. <author id="a1">indrabhūtipādāś</author> ca—

	<quote id="q3" authorid="a1">mudrāmaṇḍalamantrādijapabhāvanatatparāḥ |
	naiva siddhiṃ parāṃ yānti kalpāsaṃkhyeyakoṭibhiḥ ||</quote>

iti.

---

<author id="a1">sarahapādā</author> api—

	<quote id="q1" authorid="a1">manta ṇa tanta ṇa dheya ṇa dhāraṇa
	sabbavi re vaḍha vibbhamakāraṇa |
	asamala citta ma jjhāṇeṃ kharaḍaho
	suhe achante ma appāṇa jhagaḍaho ||</quote>

ityādi.

---

kathaṃ tarhi devatākārabhāvanādyupadeśa iti cet laukikasiddhyartham eva tadarthinām iti kecit. tad uktam—

	<quote id="q1">ādikarmikasattvānāṃ devatāmūrtibhāvanā |
	nirdiṣṭā prathamaṃ tantre sarvakarmaprasiddhaye ||</quote> 

iti. tattvajñānabhavyatāpādanārthamātram evety anye.

---

śrīherukādirūpabhāvanayā tanmātram eva niṣpadyate. tathā ca—

	<quote id="q1">anantabodhiḥ sugatena deśitā</quote>

ity apare. ityādi.

---

te sarve nirastāḥ, sarvākāravaropetaśūnyataikarasamahāsukhamayasya bhagavataḥ sādhyasya bhāvyamānatvāt. na khalv ākāramātraṃ bhāvyate. dharmatāmātraṃ cākāracakram apāsya taṭasthaṃ na saṃbhavati, yat kevalaṃ bhāvanīyām. syāt kevalaṃ tadbhāvanā, tattvārthabhāvanā naiva. tad uktam <author id="a1">āryadevapādaiḥ</author>—

	<quote id="q1" authorid="a1">abhāvabhāvanāṃ mūḍhāḥ kevalāṃ ya upāsate |
	te vyomadharmiṇo bālāḥ prayānti jaḍatāṃ parām ||</quote>

iti. <author id="a2">āryapādaiś</author> ca—

	<quote id="q2" authorid="a2">anutpādeti śūnyeti nirātmeti ca dharmatām |
	yo bhāvayati mandātmā na tāṃ bhāvayati hy asau ||</quote>

iti. tato devatākāramātraṃ sthirīkṛtya yuganaddharūpatayaiva gurūpadeśato mahāsukhamayaṃ bhāvyata iti kva yathoktadoṣāvakāśaḥ?

---

kiṃ ca yat tāvad uktaṃ samādhilābho 'pi na syād iti tad asat. ādarādiviśiṣṭenābhyāsena cittasyālambyamāne vastuni sthairyalābhasyānubhavasiddhatvāt. tad uktam—

	<quote id="q1">tasmād bhūtam abhūtaṃ vā yad yad evātibhāvyate |
	bhāvanābalaniṣpattau tat sphuṭākalpadhīphalam ||</quote> 

	<quote id="q2">yena yena hi bhāvena manaḥ saṃyujyate nṛnām |
	tena tanmayatāṃ yāti viśvarūpo maṇir yathā ||</quote>

iti. aneke 'py ākārā dṛṣṭāḥ śrutā vāvikalpyamānā yugapat tathaiva pratibhāntīty apy anubhavasiddham eva. manomayamātramūrtitvena sarvadharmāṇāṃ cakravartyādibhāvanābhyo 'pi tatsphuṭībhāve ko virodhaḥ? uktaṃ ca <author id="a1">sarahapādaiḥ</author>—

	<quote id="q2" authorid="a1">cattaika saalabīaṃ bhavanibbāṇā vi jassa visphuranti |
	tañ cintāmaṇirūaṃ paṇamaha icchāphalaṃ dei ||</quote>

iti.

---

bhāvanāmaya eva ca mantranaye mārgaḥ. kriyāmayam api mārgam abhyupagatānāṃ pāramitānayasthānāṃ bhāvanātmikaiva sarvā pravṛttiḥ, śīlāder bāhyavastunirapekṣakatvāt. uktaṃ ca—

	<quote id="q1">matsyādayaḥ kva nīyantāṃ mārayeyaṃ yato na tān |
	labdhe viraticitte tu śīlapāramitā matā ||</quote>

iti. dānapāramitām apy adhikṛtyāha—

	<quote id="q2">phalena saha sarvasvatyāgacittāj jane 'khile |
	dānapāramitā proktā tasmāt sā cittam eva tu ||</quote> 

iti

---

jñānasaṃbhāras tu bhāvanāmātreṇa bhaved iti supratītam. ato bhāvanayaiva puṇyajñānasaṃbhāraḥ paripūrayitavyaḥ. yad āhur <author id="a1">āryapādāḥ</author>—

	<quote id="q1" authorid="a1">mahāyānasya māhātmyāt puṇyajñānasya saṃbhṛtiḥ |
	sarvajñatvapadaṃ tasmāt sadyo janmani labhyate ||</quote> 

iti. tathā—

	<quote id="q2">anya evādhimokṣo 'yam anyathā bodhicārikā |
	anyā cittaviśuddhiś ca phalam anyad ihekṣyate ||</quote>

iti.

	<quote id="q3">yathā latāsamudbhūtaṃ phalaṃ puṣpasamanvitam |
	tathaikakṣaṇasaṃbodhiḥ sambhāradvayasambhṛtā ||</quote> 

iti ca. ata eva nācirasthāyitvaprasaṅgo 'pi, atattvābhiniveśaprabhavasyaiva vaivartikatvāt.

---

śabdādeś ca varṇādimattā, bhujamukhādyākāravac cittāvyatirekatayaiva. tathā hi bhagavāṃś cakṣuṣāpi śṛṇoti jughratītyādivistaraḥ. <title id="t1" type="generic">tantre</title> 'pi—

	<quote id="q1" titleid="t1"> sarvataḥ pāṇipādādyaṃ sarvato 'kṣiśiromukham |
	sarvataḥ śrutimal loke sarvam āvṛtya tiṣṭhati ||</quote>

iti.

---

rūpitve 'pi nāvyāpitvadoṣaḥ, rūpasyāpi vyāpitvāt. tad uktaṃ <title id="t1" type="generic">bhagavatyām</title>—

	<quote id="q1" titleid="t1">rūpānantatayānantapāramiteyam</quote>

ityādi. ghaṭasya tu grāhyagrāhakābhiniveśaprabhavatvād avyāpitvavyavahāraḥ, na tu rūpitvamātreṇa. śūnyataikarasamahākaruṇākṛtapraṇidhipāramitāmayatvena hi viśvarūpatā, na tu śūnyatāmātrabhāvanayā. śrīsaṃvarādyākāraś ca tathaiva bhāvyamāno viśvarūpaḥ sidhyan kena nivāraṇīyaḥ.

---

āgamavirodhas tv abhiprāyāparijñānāt. tathā hi ye devatākārādikam eva kevalaṃ tattvataḥ pratipannās tān ārabhya yathetyādipravacanaṃ siddhācāryavacanaṃ ca, tattvasya satyadvayādvayarūpatvāt. tad vinā ca. tad uktaṃ <title id="t1">caturdevīparipṛcchāyām</title>—

	<quote id="q1" titleid="t1">caturaśītisāhasre dharmaskandhe mahāmuneḥ |
	tattvaṃ ye vai na jānanti te ca sarve ca niṣphalāḥ ||</quote>

iti. <author id="a1">indrabhūtipādair</author> api vistaram uktvoktam—

	<quote id="q2" authorid="a1">mithyātattvāni sarvāṇi kalpitāni sumohibhiḥ |</quote> 

iti. <author id="a2">sarahapādair</author> api—

	<quote id="q3" authorid="a2">jaï rasāala païsarahu aha vikkamaha āāsu |
	bhiṇṇāāra muṇesi tahu kaha mukkhaha paccāsa ||</quote>

iti.

---

tarhi tad eva prapañcabhāvanāvaiyarthyam āyātam.

na, sādhyasya yuganaddhasamādhirūpatvāt sarvaskandhadhātvāyatanānām eva tathataikarasamahāsukhamayatayā pratipatteḥ. tad uktaṃ <title id="t1">śrīdvikalparāje</title>—

	<quote id="q1" titleid="t1">sukhaṃ kṛṣṇaṃ sukhaṃ pītaṃ sukhaṃ raktaṃ sukhaṃ sitam |
	sukhaṃ śyāmaṃ sukha nīlaṃ sukhaṃ kṛtsnaṃ carācaram ||

	sukhaṃ prajñā sukhopāyaḥ sukhaṃ kundurujaṃ smṛtam |
	sukhaṃ bhā√aḥ sukho 'bhāvo vajrasattvaḥ sukha smṛtaḥ ||</quote> 

iti.

---

nanv etad eva yuganaddharūpaṃ gurūpadeśato nikhilaprapañcam avadhūyābhyasyatām yadi śakyam. kiṃ tu yasya sthūla eva viṣaye praveśo 'śakyaḥ kathaṃ tasya paramasūkṣme tathāvidhe praveśa iti na jānīmaḥ, gurūpadeśād eveti cet—

tad etac chraddheyam. utpanno bhāvanāhīna ity uktayukter āgamato 'py anupannatvāt. tathā hi <title id="t1">śrīdvikalaparāje</title>—

	<quote id="q1" titleid="t1">vajragarbha āha—
	utpannakramayogo 'yaṃ satsukhaṃ mahāsukhaṃ smṛtam |
	utpanno bhāvanāhīna utpattyā kiṃ prayojanam ||

	bhagavān āha—
	aho śraddhāvegena naṣṭo 'yaṃ mahābodhisattva iti |
	dehābhāve kutaḥ saukhyaṃ saukhyaṃ vaktuṃ na śakyate |
	vyāpyavyāpakarūpeṇa sukhena vyāpitaṃ jagat || 

	tasmād buddho na bhāvaḥ syād abhāvarūpo 'pi naiva saḥ |
	bhujamukhākārarūpī cārūpī paramasaukhyataḥ ||</quote> 

iti.

	<quote id="q2" titleid="t1">yathā puṣpāśritaṃ gandhaṃ puṣpābhāvān na gamyate |
	tathā rūpādyabhāvena saukhyaṃ naivopalabhyate ||</quote> 

iti. tathā—

	<quote id="q3" titleid="t1">sāpekṣam asamarthatvād devatākārataḥ sukham |</quote> 

---

<author id="a1">āryadevapādair</author> apīmam evārtham abhisaṃdhāyoktaṃ <title id="t1">sūtake</title>—

	<quote id="q1" authorid="a1" titleid="t1">asmadvidhāḥ pṛthagjanā anādyabāhyavicitrabhāvābhiniveśena nāstitvāstitvaikatvānekatvobhayānubhayanaivāstinanāstinityānityasvabhāvavāsanāhetuvikalpābhiniveśe 'bhinniviṣṭā niṣpannakramasamādhau śikṣamāṇā yathānukrameṇa śikṣante, utāho gurūpadeśamātreṇa jhaṭiti pratibhāsate. vajragurur āha—kramavṛttyā śikṣante, na yugapat.</quote>

ityādi. etenāpagatabhāvābhāvādivikalpasyaiva bāhulyenāryabhūmiprāptasyotpannakramābhyāso nyāyya iti gamyate.

---

adhimokṣamātraṃ tv itarasyāpy aviruddham. yad api—

	<quote>anabhyāsād asmād anadhigatamārgād avacanād 
	akasmād akleśāt satatam aparokṣāt sapadi ca |
	guror ājñānandād uparatasamastendriyagaṇāt
	svasaṃvinmātraṃ yad bhavati tad adhiṣṭhānam iti ca ||</quote> 

ityādi guruprabhāvam adhikṛtya jaḍavīpādaprabhṛtibhir bhaṇitam tad api tathāvidhopacitapuṇyajñānasambhārapudgalāpekṣayā pratipattavyam. anyathaikenaiva tathāgatena sarvasattvābhyuddhāraḥ syāt. ato dvikalpādyukta evābhyāsakramaḥ.

---

uktaṃ hi tatra—

	<quote id="q1">utapttikramayogena prapañcaṃ bhāvayed vratī |
	prapañcaṃ svapnavat kṛtvā prapañcair niṣprapañcayet ||

	yathā māyā yathā svapnaṃ yathā syād antarābhavam |
	tathaiva maṇḍalaṃ bhāti sātatyābhyāsayogataḥ ||</quote> 

iti. tathā samājottare 'py upāyatantrākhyasyotpattikramasya niṣpannakramajanmasthitivṛddhihetutayādhārarūpatvam uktam. ayam evārtho <author id="a1">ḍombīpādair</author> api nirdiṣṭaḥ—

	<quote id="q2" authorid="a1">utpattikramabhāvanāṃ prathamataḥ kuryāt sudhīḥ śāśvataṃ
	mudrāmantraviśuddhimātravacanaṃ sarvaṃ na vai vismaret |
	prāptotkarṣamatiḥ punaḥ pratimuhus tattvaikacetāḥ sudhīr
	utpannakramabhāvanāṃ bhavabhidāṃ dhyāyāt sadānandajām ||</quote> 

iti.

---

utpannakramāvasthāyāṃ cotpattikramabhāvitākāracakrasya mahāsukhamayaśūnyataikarasatayāvasthitir acchinnety api yathā māyetyādiśrīhevajragāthātaḥ sphuṭam avasīyate. <title id="t1">śrīḍākinīvajrapañjare</title> 'pi—

	<quote id="q1" titleid="t1">jima jalamajjhe candamahi na u so sacca na miccha |
	tima so maṇḍalacakkaḍā tanū sahāveṃsaccha ||</quote> 

iti. yat tu—

	<quote id="q2" authorid="a1">kāiṃ tathāgata labbhae deviakoigaṇei |
	maṇḍalacakkavimukkā acchaü sahajakhaṇei ||</quote> 

ity uktaṃ <author id="a1">kṛṣṇadevapādena</author> tad ātmasatkāreṇa punarābhogāvhāvāt.

---

api ca kaś cānyathā pāramitānayād asyātiśayaḥ, niṣprapañcabhāvanāyā utpannakramākhyāyā ubhayatra tulyatvāt. uktaṃ hy <title id="t1">anantamukhanirhāradhāraṇyām</title>—

	<quote id="q1" titleid="t1">na cintāṃ cintayec cintyām acintyāṃ naiva cintayet |
	cintyācintyāṃ na cintayet tataḥ prāpsyati dhāriṇīm ||</quote> 

iti. atrāpi <title id="t2">trayastriṃśe</title>—

	<quote id="q2" titleid="t2">yadā hi spṛśyate tattvaṃ sarvacintā-m-acintayā |
	acintayā yadā cintā tadā bhoti acintyatā ||</quote>

ityādi. <author id="a1">lūyīpādā</author><title id="t3" type="generic">bhisamaye</title> ca—

	<quote id="q3" authorid="a1" titleid="t3">acintyaṃ cintayet so 'pi cittaṃ caiva na lakṣitam |
	cintayet so 'py acintyaṃ vā tataḥ prāpsyati dhāriṇīm ||</quote> 

iti. <title id="t4" type="generic">prajñāpāramitāyām</title> api—

	<quote id="q4" titleid="t4">ākāśe sa yogam āpadyate so 'bhyavakāśe yogam āpadyate yaḥ prajñāpāramitāyāṃ yogam āpadyate.</quote>

iti.

---

mahāsukhamayatvam api pāramitānaye pratipāditam. yathoktam <title id="t1">avikalpapraveśāyāṃ dhāraṇyām</title>—

	<quote id="q1" titleid="t1">praśāntam acalaṃ śreṣṭhaṃ vaśavarti samāsamam |
	avikalpasukhaṃ tasmād bodhisattva 'dhigacchati ||</quote> 

iti. tathā <title id="t2">pitāputrasamāgame</title> 'pi—

	<quote id="q2" titleid="t2">asti bhagavan sarvadharmasukhakrānto nāma samādhiḥ. yasya samādheḥ pratilambhād bodhisattvaḥ sarvālambanavastuṣu sukhām eva vedanāṃ vedayate na duḥkhāṃ nāduḥkhāsukhām.</quote>

ityādy uktam.

	<quote id="q3">kārṣāpanacchedikām api cchidyamānasya piṇḍapācikām api pravartate.</quote>

iti. na caitat sukhaṃ mantranītyāsādhāraṇam.

	<quote id="q4" authorid="a1">asukham api paramasukham iti yadi siddhaṃ nāparaṃ sādhyam ||</quote> 

iti <author id="a1">sarahapādāḥ</author>.

---

na cāsyopāyo noktaḥ. bodhicittam eva hi niḥśeṣapuṇyajñānasaṃbhārātmakatvāt sakalalaukikalokottarasukhasaṃpaddhetur mukhya iti sarvatra pāramitānaye nirdiṣṭaṃ mantranaye ca. tathā coktaṃ <title id="t1">pratibhāsavajrodaye</title>—

	<quote id="q1" titleid="t1">sukhadānaphalaṃ puṇyaṃ tannirodhād vṛthaiva tat |
	puṇyena labhyate saukhyaṃ saukhyāt puṇyam avāpyate ||
	bodhicittaprasūtatvāt tat puṇyaṃ gaganopamam |</quote>

iti. ata evoktaṃ <title id="t2">śrīvajraśekharamahāyogatantra</title>—

	<quote id="q2" titleid="t2">catvāraḥ pudgalāḥ loke vidhāne 'pi na sidhyati |
	kiṃ cāpy abhiyujyante kalpakoṭiśatair api ||

	anutpāditacittaś ca aśrāddho naiva sidhyati |
	vicikitsādhāraṇakaś caiva ājñaptaṃ na kariṣyati ||</quote> 

iti. 

---

pañcakāmopabhogo 'pi pāramitānaye 'sty eva—

	<quote id="q1">kāmasevābhyupāyikī</quote> 

ityādivacanāt. vidhirūpeṇāpi tatrāyaṃ nirdiṣṭa iti pratīyate

	<quote id="q2" titleid="t1">tadyathā kāśyapa ikṣukṣetre śālikṣtetre mṛdvīkākṣetre vā saṃkārakūṭa upakārībhūto bhavati, evam eva bodhisattvānāṃ kleśā upakārībhūtā bhavanti.</quote> 

iti <title id="t1">ratnakūṭe</title> vacanāt. viṣayaviśuddhir api nāsatī, sarvadharmāṇāṃ tathatāmayatvapratipatteḥ. ihāpi nāvaśyaṃ viṣayopabhogaḥ sarveṣām, kecid viṣayāṃs tyaktvetyādivacanāt. sarvam etan mantranayākūtenoktam ity api na vācyam, upāyāntarānukteḥ.
