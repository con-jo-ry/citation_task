tatra niruttaradharmaiśvaryasampadā śrāvakapratyekabuddhabodhisattvebhyo 'pi paramaiśvaryasampannatayā śrāvakādīnāṃ tadājñāvaśavartitvācca munīndrā ityucyante buddhā bhagavantaḥ | tebhyo jātā munīndrajāḥ śrāvakādayaḥ | kathaṃ kṛtvā | sati hi buddhānāmutpāde 'viparītapratītyasamutpādadeśanāyāḥ sampravṛtteḥ | tacchravaṇacintābhāvanākramataśca yathādhimukti śrāvakādīnāṃ pariniṣpatteḥ | yadyapi pratītyasamutpādopadeśaśravaṇādadhigataparamārthaśravaṇā api na dṛṣṭa eva janmani kecinnirvāṇamadhigacchanti | tathāpi niyatavipākasyeva karmaṇo janmāntare [ed. p. 2, begins °bhilaṣita] yathābhilaṣitaphalapariṇatimāsādayantyavaśyameva tadupadeśasya kartāraḥ | yathoktam āryadevena—

	iha yadyapi tattvajño nirvāṇaṃ nādhigacchati |
	prāpnotyayatnato 'vaśyaṃ punarjanmani karmavat ||

iti |

---

ata eva madhyamake 'pi nirdiṣṭam—

	sambuddhānāmanutpāde śrāvakāṇāṃ punaḥ kṣaye |
	jñānaṃ pratyekabuddhānāmasaṃsargātpravartate ||

iti | tatra samyagavavādaphalaṃ śrāvayantīti śrāvakāḥ | tathā hi—kṛtaṃ karaṇīyam | nāparamasmādbhavaṃ prajānīmaṃ ityādi | atha vā—agraphalamanuttarasamyaksambuddhamārgaṃ vā tathāgatebhyaḥ śrutvā tadarthibhyaḥ śrāvayantīti śrāvakāḥ | yathoktam āryasaddharmapuṇḍarīkasūtre—


	[ed. p. 3] adyavvarya śrāvakabhūta nātha saṃśrāvayiṣyāmyatha cāgrabodhim |
	bodhīya śabdaṃ ca prakāśayāmaste ... ||

... -jalapākānāmādimadhyāvasāneṣu prādhānyādupayogitvam |

---

evaṃ karuṇāyāḥ kālatraye 'pi jinasasyasampadupayogitvaṃ dyotayati | kāruṇiko hi paraduḥkhaduḥkhitayā niyatameva duḥkhitāśeṣasattvaparitrāṇāya [ed. p. 4] bodhicittamutpādayati—sakala evāyaṃ loko 'vaśyaṃ mayā duḥkhāduddhṛtyaṃ buddhatve niyojanīya iti | iyaṃ ca pratijñā na tiraskṛtādvayajñānena śakyā sādhayitumityadvayajñāne 'pi niyogata eva pravartate | itaḥ karuṇaiva bījaṃ sarvabuddhadharmāṇām | yathoktam

	karuṇāpūrvakāḥ sarve vispandā jñānanirmalāḥ |
	uktā yatra mahāyāne kastannindet sacetanaḥ ||

iti | utpāditabodhicitto 'pi yadyuttarakālaṃ karuṇāsalilapariṣekaṃ na muhurmuhurāsādayet | niyatamayamanupacitavipulaphalasañcayaḥ śrāvakapratyekabuddhaparinirvāṇena nirvṛtaḥ syāt | samāsāditānantaphalāvastho 'pi yadi kāruṇyaparipākarahitaḥ syāt | nāyaṃ cirakālamupabhujyeta | na ca pāramparyāvicchinnakramo mahānāryaphalapracayaściramabhivardheta ||

---

idānīmālambanaviśeṣapravṛttyāpi karuṇāyāḥ svarūpātiśayamabhidyotya tasyai namaskāramārabdhukāma āha—

	[ed. p. 5] purāhamityātmani sanniviṣṭe mamedamityāhitabhāvasaṅge |
	bhramadghaṭīyantra ivāsvatantre jagatyabhūdyā karuṇā name tām ||

ātmīyābhiniveśāt prāgevāhaṅkāreṇāsantamātmānaṃ santamityupakalpyedaṃsatyābhiniviṣṭo mamedamityahaṅkāraviṣayādanyasmin bhāvajāte sakala evāyaṃ loko 'bhiniviṣṭaḥ | sa cāyamātmātmīyābhiniviṣṭo lokaḥ karmakleśarajjvā gāḍhataramavabaddho vijñānayantravāhākṣepaparāyattavṛttir ā bhavāgrādavīciparyantaṃ nimne mahati saṃsārakūpe 'navaratavāhyamānaḥ svarasata evādhogamanavṛttiryatnataḥ kathamapyutthāpanīyo 'jñānā dikleśakarmajanmasaṅkeśatraye 'pyanavadhāryamāṇapūrvāparamadhyakramo duḥkha duḥkhatāvipariṇāmaduḥkhatābhyāmahanyahani paribhidyamānatvādaraghaṭṭaghaṭīyantrāvasthāmanativṛtyāvasthitaḥ | bodhisattvastadduḥkhaduḥkhitayā ta matīva karuṇayālambya yatastaṃ trātumutsahate | ataḥ prathamatarameva bhagavata mahākaruṇāṃ praṇauti sma | eṣā ca sattvālambanā bodhisattvānāṃ karuṇā ||

---

dharmālambanāmanālambanāṃ ca karuṇāmālambanata evaṃ dyotayannāha—

	antaścaladvāriṇi candravaccalaṃ svabhāvaśūnyaṃ ca jagadvipaśyataḥ |

[ed. p. 6] yā karuṇā name tām ityanena sambandhaḥ | tathā hyativiprasanne 'mbhasi nātipracaṇḍamārutoddhūyamānāvayavavisarpiṇyantarindoḥ pratibimbake prāgupalabhyamānādhāradeśasaha bhaṅgini samakṣamivopalabhyamānātmabhāvodaye svamātmānaṃ prakaṭayadivedaṃ dvayamavasthitaṃ paśyanti santaḥ | yaduta pratikṣaṇānityatāṃ svabhāvaśūnyatāṃ ca | evaṃ bodhisattvā api satkāyadarśanasarasyayoniśovikalpānilapracalāvidyābhinīlavipulajalāntarvartinaḥ svakarmapratibimbakāniva purato nirvartamānānpaśyantaḥ sattvānpratikṣaṇamanityatāvyasanasampātinaḥ svabhāvaśūnyāṃś ca tadanityatāvyasanasya vyasanamiva saddharmāmṛtarasātiśayapānahetuṃ sakalaviparyāsakalpanoparatilakṣaṇaṃ sakalajagadbandhutāsvabhāvaṃ samavāptuṃ buddhatvama bhilaṣante karuṇāparatantrāḥ ||

---

eteṣāṃ yāḥ karuṇāḥ sattvālambanā dharmālambanā anālambanāṃśca | tāḥ praṇamya bodhisattvānāṃ bodhicittasya daśadhā bhedaṃ vivakṣurādyaṃ tāvadbodhicittamadhikṛtyāha—

	[ed. p. 7] kṛpāsvatantraṃ jagatāṃ vimuktaye samantabhadrapraṇidhipraṇāmitam ||
	yadasya ceto muditāpratiṣṭhitaṃ jinātmajasya prathamaṃ taducyate |

jñānameva hi bodhisattvānāṃ kāruṇyādiparigṛhītamanāsravaṃ bhāgaśo vibhajyamānaṃ bhūmyākhyāṃ pratilabhate guṇapratiṣṭhābhūtatvāt | taccottarottaraguṇasaṅkhyāprabhāvātiśayāvāptidānādipāramitādhikyavipākotkarṣabhedato daśadhā vyavasthāpitaṃ pramuditādibhūmibhāgena |

---


na tvasya svarūpātiśayakṛto bhedo 'sti | yathoktam

	yathāntarīkṣe śakuneḥ padaṃ budhairvaktuṃ na śakyaṃ na ca darśanāya |
	tathaiva sarvā jinaputrabhūmayo vaktuṃ na śakyāḥ kuta eva śrotum ||

iti | tatra pramuditā bodhisattvabhūmirādyacittotpādo bodhisattvānāṃ yāvad dharmameghā daśamaścittotpāda iti | tatra yathoktena nyāyena jagannaiḥsvābhāvyaṃ paśyato bodhisattvasya karuṇāviśeṣaṇatvenopāttasya yac cittaṃ karuṇāsvatantraṃ samantabhadrabodhisattvapraṇidhipariṇāmitaṃ pramuditābhidhānādvayajñānaṃ tannimittaphalopalakṣitaṃ ca | tat prathamam ity ucyate | bodhisattvasya tatra daśamahāpraṇidhānapramukhāni daśa praṇidhā

---

[ed. p. 8] nāsaṅkhyeyaśatasahasrāṇi yāni bodhisattvaḥ prathamacittotpādika utpādayati | tāni samantabhadrabodhisattvapraṇidhāne 'ntargatāni | niravaśeṣapraṇidhānopasaṅgrahārthaṃ samantabhadrapraṇidhiviśeṣaṇopādānam | tatra yathaiva śrāvakayāne pratipannakaphalamārgāvasthābhedenāṣṭau śrāvakabhūmayo vyavasthāpyante | tathā mahāyāne 'pi bodhisattvānāṃ daśa bodhisattvabhūmayaḥ | yathā cotpannanirvedhabhāgīyāvasthaḥ śrāvako naivādyaphalapratipannakāvastha iṣyate | evaṃ bhāvī bodhisattvaḥ | yathā ratnameghasūtre—yad adhimātrādhimukticaryādharmatayā prathamabhūmipratilambhāya samanantarāvasthānam | iyaṃ bodhisattvasyānutpāditabodhicittabhūmirityuktam | tadadhimukticaryākṣaṇāvasthitaśca tatraiva vyākhyātaḥ—tadyathāpi nāma kulaputra rājā cakravartī samatikrāntaśca bhavati mānuṣyakaṃ varṇamasamprāptaśca bhavati divyaṃ varṇam | evameva bodhisattvaḥ samatikrāntaśca bhavati sarvalaukikaśrāvakapratyekabuddhabhūmīrasamprāptaśca bhavati pāramārthikabodhisattvabhūmīriti | yadā tvayaṃ pramuditākhyādyabhūmipraviṣṭo bhavati | 

ataḥ prabhṛtyeva hi tasya lābhataḥ sa bodhisattvadhvaninaiva kathyate ||

---

ātmaprajñaptyupādānaskandhopalambhāt | yathoktaṃ ratnāvalyām

	skandhagrāho yāvad asmāt tāvadevāhamityapi |
	ahaṅkāre sati punaḥ karma janma tataḥ punaḥ ||

	trivartyaitad anādyantamadhyaṃ saṃsāramaṇḍalam |
	alātamaṇḍalaprakhyaṃ bhramatyanyonyahetukam ||

	[ed. p. 15] svaparobhayatastasya traikālye cāpyalabdhitaḥ |
	ahaṅkāraḥ kṣayaṃ yāti tataḥ karma ca janma ca ||

iti | punaścoktam

	alātacakraṃ gṛhṇāti yathā cakṣurviparyayāt |
	tathendriyāṇi gṛhṇanti viṣayānsāmpratāniva ||

	indriyāṇīndriyārthāśca pañcabhūtamayā matāḥ |
	pratisvaṃ bhūtavaiyarthyādeṣāṃ vyarthatvamarthataḥ ||

	nirindhano 'gnirbhūtānāṃ vinirbhāge prasajyate |
	samparke lakṣaṇābhāvaḥ śeṣeṣvapyeṣa niścayaḥ ||

	evaṃ dvidhāpi bhūtānāṃ vyarthatvātsaṅgatirvṛthā |
	vyarthatvātsaṅgateścaivaṃ rūpaṃ vyarthamato 'rthataḥ ||

	vijñānavedanāsañjñāsaṃskārāṇāṃ ca sarvaśaḥ |
	pratyekamātmavaiyarthyādvaiyarthyaṃ paramārthataḥ ||

	sukhābhimāno duḥkhasya pratīkāre yathārthataḥ |
	tathā duḥkhābhimāno 'pi sukhasya pratighātajaḥ ||

	[ed. p. 16] sukhe saṃyogatṛṣṇaivaṃ naiḥsvābhāvyātprahīyate |
	duḥkhe viyogatṛṣṇā ca paśyato muktirityataḥ ||

	kaḥ paśyatīti ceccittaṃ vyavahāreṇa kathyate |
	na hi caittaṃ vinā cittaṃ vyarthatvānna bhaviṣyati ||

	vyarthamevaṃ jaganmatvā yāthābhūtyānnirāspadaḥ |
	nirvāti nirupādāno nirupādānavahnivat ||

atha syāt—bodhisattvā eva naiḥ svābhāvyamevaṃ paśyantīti |

---

etacca nāsti | śrāvakapratyekabuddhānadhikṛtyaivaṃvacanāt | kathametajjñāyata iti cet | ucyate—anantarameva bodhisattvānadhikṛtya

	bodhisattvo 'pi dṛṣṭvaivaṃ sambodhau niyato mataḥ |
	kevalaṃ tasya kāruṇyādā bodher bhavasantatiḥ ||

ityādyabhidhānāt | śrāvakopadeśasūtreṣu ca śrāvakāṇāṃ kleśāvaraṇaprahāṇārthaṃ phenapiṇḍodakabudbudamarīcikājalakadalīskandhamāyādyupamānairnirūpitāḥ saṃskārāḥ— 

	[ed. p. 17] phenapiṇḍopamaṃ rūpaṃ vedanā budbudopamā |
	marīcisadṛśī sañjñā saṃskārāḥ kadalīnibhāḥ |
	māyopamaṃ ca vijñānamuktamādityabandhunā ||

ityādinā | amumevārthaṃ pratipādayatācāryeṇoktam—

	anutpādo mahāyāne pareṣāṃ śūnyatā kṣayaḥ |
	kṣayānutpādayoścaikyamarthataḥ kṣamyatām idam ||

tathā

	kātyāyanāvavāde ca asti nāstīti cobhayam |
	pratiṣiddhaṃ bhagavatā bhāvābhāvavibhāvinā ||

iti |

---

yas tu manyate—yadi śrāvakayāne 'pi dharmanairātmyaṃ deśitaṃ syāt | tadānīṃ mahāyānadeśanāvaiyarthyaṃ syāditi | tasyāpi tanmatamevaṃ yuktyāgamavidhuramupalakṣyate | na ca dharmanairātmyamātrameva mahāyānadeśanā pratipādayati | kiṃ tarhi bodhisattvānāṃ bhūmipāramitāpraṇidhānamahākaruṇādipariṇāmanāsambhāradvayācintyadharmatāmapi | yathoktaṃ ratnāvalyām

	[ed. p. 18] na bodhisattvapraṇidhirna caryāpariṇāmanā |
	uktā śrāvakayāne 'smād bodhisattvaḥ kutastataḥ ||

	bodhicaryāpratiṣṭhārthaṃ na sūtre bhāṣitaṃ vacaḥ |
	bhāṣitaṃ tu mahāyāne grāhyamasmādvicakṣaṇaiḥ ||

iti | dharmanairātmyadyotanārtho 'pi mahāyānopadeśo yujyata eva | vistarābhidhānasya vivakṣitatvāt | sūcanāmātraṃ tu śrāvakayāne dharmanairātmyasya | yathoktam ācāryapādaiḥ

	animittamanāgamya mokṣo nāsti tvamuktavān |
	atastvayā mahāyāne tatsākalyena deśitam ||

iti | alaṃ prasaṅgena ||

---


yathā ca bodhisattvānāṃ dānaṃ prathamaṃ buddhatvasya kāraṇamapratyakṣaguṇāvasāyeṃ liṅgaṃ ca | evaṃ pṛthagjanānāṃ śrāvakapratyekabuddhānāmapi duḥkhapratīkārātyantikasukhāvāptikāraṇamapīti pratipādayitum āha

	sukhābhilāṣī sakalo jano 'yaṃ
	sukhaṃ nṛṇāṃ cāsti vinā na bhogaiḥ |
	bhogāṃśca dānaprabhavānavetya
	muniḥ purā dānakathāścakāra ||

[ed. p. 20] duḥkhapratīkāramātra eva bhavagatisukhodayaḥ | tannibandhane viparyāsamātropakalpitātmasantāne kṣutpipāsāvyādhiśītādipratipakṣanirastopanipāte 'sukhātmake gāḍhataramabhiniviṣṭo lokaḥ | tasya cetthaṃsukhābhilāṣiṇo yat sukhaṃ duḥkhapratīkāramātrasvarūpam | tan na vinā duḥkhapratipakṣabhūtābhilaṣitaviṣayaviparyāsātmakabhogādupajāyamānamupalabdham ||

---


arthināṃ dehīti śabdaśrutimeva tāvadbhāvayatāmamī māṃ yācanta ityavetya muhurmuhurbodhisattvānāṃ yat sukhamutpadyate tadeva tāvannirvāṇasukhādapi sātiśayam | kimuta bāhyādhyātmikavastutyāgādarthijanaṃ [ed. p. 23, begins °ṣaya] toṣayatāmiti | kiṃ punarādhyātmikamapi vastu tyajatāṃ bodhisattvānāṃ śārīramapi duḥkhaṃ notpadyate | yata evamabhidhīyata ityāha—naiva hi mahātmanāmacetanānāmiva cchidyamānānāṃ śarīraduḥkhodayasambhavaḥ | yathoktam āryagaganagañjasamādhau—tadyathāpi nāma—syānmahāśālavanam | tasmin kaścidāgatya śālaṃ chindyāt | tatra teṣām avaśiṣṭānāṃ śālānāṃ naivaṃ bhavati—eṣa cchinnaḥ | vayamacchinnā iti | na teṣāmanunayaḥ | na pratighaḥ | na kalpaḥ | na vikalpaḥ | yaivaṃ kṣāntiḥ | iyaṃ bodhisattvasya paramā gaganasamā kṣāntipariśuddhiriti |

uktaṃ ca ratnāvalyām—

	śarīraduḥkhaṃ naivāsya duḥkhaṃ syātkena mānasam |
	lokaduḥkhaṃ karuṇayā tenaivāsya sthitiściram ||

iti ||

---

daśabhyaḥ pāramitābhyo dhyānapāramitaivāsyādhikatarā jāyate | sanmataya ucyantaṃ āryāḥ | teṣāṃ satyāni sanmatisatyānyāryasatyānītyarthaḥ | svarūpaṃ svabhāvaḥ | sūkṣmajñānagamyaṃ svarūpaṃ sūkṣmasvarūpam | sanmatisatyānāṃ sūkṣmasvarūpaparijñāne mahadasya kauśalamupajāyate | tatra catvāryāryasatyāni duḥkhasamudayanirodhamārgākhyāni | nanu ca dve eva satye bhagavatā nirdiṣṭe, yaduta saṃvṛtisatyaṃ paramārthasatyaṃ ca | yathoktaṃ pitāputrasamāgamasūtre— 

	[ed. p. 66] satya ime duvi lokavidūnā diṣṭa svayamaśruṇitva pareṣā |
	saṃvṛti yā ca tathā paramārthaḥ satyu na vidyati kiṃci tṛtīyam ||

iti |

madhyamake 'pyuktam—

	dve satye samupāśritya buddhānāṃ dharmadeśanā |
	lokasaṃvṛtisatyaṃ ca satyaṃ ca paramārthataḥ ||

iti | tatkutaḥ satyadvayavyatirekeṇāparāṇi catvāryāryasatyānītyāha yadyapyevam, tathāpi heyopādeyayoḥ pratyekahetuphalabhāvasandarśanārthaṃ catvāryāryasatyānīhopadiśyante | tatra heyapakṣaḥ saṅkeśaḥ | tasya phalaṃ duḥkhasatyam | hetuḥ samudayasatyam | upādeyapakṣoṃ vyavadānam | tasya [ed. p. 67] phalaṃ nirodhasatyam | tatprāptyupāyo mārgasatyam | tatra saṃvṛtisatyāntargatāni duḥkhasamudayamārgasatyāni | paramārthasatyasvarūpaṃ nirodhasatyam | evamanyadapi yatkiñcitsatyajātam, tadapi satyadvayāntargatameva yathāsambhavamavaseyam ||

---

