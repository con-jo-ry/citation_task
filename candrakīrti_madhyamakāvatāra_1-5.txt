---

tatra niruttaradharmaiśvaryasampadā śrāvakapratyekabuddhabodhisattvebhyo 'pi paramaiśvaryasampannatayā śrāvakādīnāṃ tadājñāvaśavartitvāc ca munīndrā ity ucyante buddhā bhagavantaḥ | tebhyo jātā munīndrajāḥ śrāvakādayaḥ | kathaṃ kṛtvā | sati hi buddhānāmutpāde 'viparītapratītyasamutpādadeśanāyāḥ sampravṛtteḥ | tacchravaṇacintābhāvanākramataś ca yathādhimukti śrāvakādīnāṃ pariniṣpatteḥ | yady api pratītyasamutpādopadeśaśravaṇādadhigataparamārthaśravaṇā api na dṛṣṭa eva janmani kecin nirvāṇam adhigacchanti | tathāpi niyatavipākasy eva karmaṇo janmāntare yathābhilaṣitaphalapariṇatim āsādayanty avaśyam eva tadupadeśasya kartāraḥ | yathoktam <author id="a1">āryadevena</author>—

	<quote id="q1" authorid="a1">iha yadyapi tattvajño nirvāṇaṃ nādhigacchati |
	prāpnoty ayatnato 'vaśyaṃ punarjanmani karmavat ||</quote>

---

ata eva <title id="t1">madhyamake</title> 'pi nirdiṣṭam—

	<quote id="q1" titleid="t1">sambuddhānām anutpāde śrāvakāṇāṃ punaḥ kṣaye |
	jñānaṃ pratyekabuddhānām asaṃsargāt pravartate ||</quote>

tatra samyagavavādaphalaṃ śrāvayantīti śrāvakāḥ | tathā hi kṛtaṃ karaṇīyam | nāparam asmād bhavaṃ prajānīma ityādi | athavā, agraphalam anuttarasamyaksambuddhamārgaṃ vā tathāgatebhyaḥ śrutvā tadarthibhyaḥ śrāvayantīti śrāvakāḥ | yathoktam <title id="t2">āryasaddharmapuṇḍarīkasūtre</title>—

	<quote id="q2" titleid="t2">adyavvarya śrāvakabhūta nātha saṃśrāvayiṣyāmy atha cāgrabodhim |
	bodhīya śabdaṃ ca prakāśayāmas te ||</quote>

---

evaṃ karuṇāyāḥ kālatraye 'pi jinasasyasampadupayogitvaṃ dyotayati | kāruṇiko hi paraduḥkhaduḥkhitayā niyatam eva duḥkhitāśeṣasattvaparitrāṇāya bodhicittam utpādayati—sakala evāyaṃ loko 'vaśyaṃ mayā duḥkhād uddhṛtyaṃ buddhatve niyojanīya iti | iyaṃ ca pratijñā na tiraskṛtādvayajñānena śakyā sādhayitum ity advayajñāne 'pi niyogata eva pravartate | itaḥ karuṇaiva bījaṃ sarvabuddhadharmāṇām | yathoktam—

	<quote id="q1">karuṇāpūrvakāḥ sarve vispandā jñānanirmalāḥ |
	uktā yatra mahāyāne kas tan nindet sacetanaḥ ||</quote>

utpāditabodhicitto 'pi yady uttarakālaṃ karuṇāsalilapariṣekaṃ na muhurmuhur āsādayet, niyatam ayam anupacitavipulaphalasañcayaḥ śrāvakapratyekabuddhaparinirvāṇena nirvṛtaḥ syāt | samāsāditānantaphalāvastho 'pi yadi kāruṇyaparipākarahitaḥ syāt, nāyaṃ cirakālam upabhujyeta | na ca pāramparyāvicchinnakramo mahānāryaphalapracayaś ciram abhivardheta ||

---

idānīm ālambanaviśeṣapravṛttyāpi karuṇāyāḥ svarūpātiśayam abhidyotya tasyai namaskāram ārabdhukāma āha—

	purāham ity ātmani sanniviṣṭe mamedam ity āhitabhāvasaṅge |
	bhramadghaṭīyantra ivāsvatantre jagaty abhūd yā karuṇā name tām ||

ātmīyābhiniveśāt prāg evāhaṅkāreṇāsantam ātmānaṃ santam ity upakalpyedaṃ satyābhiniviṣṭo mamedam ity ahaṅkāraviṣayād anyasmin bhāvajāte sakala evāyaṃ loko 'bhiniviṣṭaḥ | sa cāyam ātmātmīyābhiniviṣṭo lokaḥ karmakleśarajjvā gāḍhataram avabaddho vijñānayantravāhākṣepaparāyattavṛttir ā bhavāgrād avīciparyantaṃ nimne mahati saṃsārakūpe 'navaratavāhyamānaḥ svarasata evādhogamanavṛttir yatnataḥ katham apy utthāpanīyo 'jñānādikleśakarmajanmasaṅkeśatraye 'py anavadhāryamāṇapūrvāparamadhyakramo duḥkhaduḥkhatāvipariṇāmaduḥkhatābhyām ahany ahani paribhidyamānatvād araghaṭṭaghaṭīyantrāvasthām anativṛtyāvasthitaḥ | bodhisattvas tadduḥkhaduḥkhitayā tam atīva karuṇayālambya yatas taṃ trātum utsahate | ataḥ prathamataram eva bhagavata mahākaruṇāṃ praṇauti sma | eṣā ca sattvālambanā bodhisattvānāṃ karuṇā ||

---

na tv asya svarūpātiśayakṛto bhedo 'sti | yathoktam

	<quote id="q1">yathāntarīkṣe śakuneḥ padaṃ budhair vaktuṃ na śakyaṃ na ca darśanāya |
	tathaiva sarvā jinaputrabhūmayo vaktuṃ na śakyāḥ kuta eva śrotum ||</quote>

tatra pramuditā bodhisattvabhūmir ādyacittotpādo bodhisattvānāṃ yāvad dharmameghā daśamaś cittotpāda iti | tatra yathoktena nyāyena jagannaiḥsvābhāvyaṃ paśyato bodhisattvasya karuṇāviśeṣaṇatvenopāttasya yac cittaṃ karuṇāsvatantraṃ samantabhadrabodhisattvapraṇidhipariṇāmitaṃ pramuditābhidhānādvayajñānaṃ tannimittaphalopalakṣitaṃ ca | tat prathamam ity ucyate | bodhisattvasya tatra daśamahāpraṇidhānapramukhāni daśa praṇidhānāsaṅkhyeyaśatasahasrāṇi yāni bodhisattvaḥ prathamacittotpādika utpādayati | tāni samantabhadrabodhisattvapraṇidhāne 'ntargatāni |

---

niravaśeṣapraṇidhānopasaṅgrahārthaṃ samantabhadrapraṇidhiviśeṣaṇopādānam | tatra yathaiva śrāvakayāne pratipannakaphalamārgāvasthābhedenāṣṭau śrāvakabhūmayo vyavasthāpyante | tathā mahāyāne 'pi bodhisattvānāṃ daśa bodhisattvabhūmayaḥ | yathā cotpannanirvedhabhāgīyāvasthaḥ śrāvako naivādyaphalapratipannakāvastha iṣyate | evaṃ bhāvī bodhisattvaḥ | yathā <title id="t1">ratnameghasūtre</title>—

	<quote id="q1" titleid="t1">yad adhimātrādhimukticaryādharmatayā prathamabhūmipratilambhāya samanantarāvasthānam | iyaṃ bodhisattvasyānutpāditabodhicittabhūmiḥ |</quote>

tadadhimukticaryākṣaṇāvasthitaś ca tatraiva vyākhyātaḥ—

	<quote id="q2" titleid="t1">tadyathāpi nāma kulaputra rājā cakravartī samatikrāntaś ca bhavati mānuṣyakaṃ varṇam asamprāptaś ca bhavati divyaṃ varṇam | evam eva bodhisattvaḥ samatikrāntaś ca bhavati sarvalaukikaśrāvakapratyekabuddhabhūmīr asamprāptaś ca bhavati pāramārthikabodhisattvabhūmīḥ |</quote>

yadā tv ayaṃ pramuditākhyādyabhūmipraviṣṭo bhavati | ataḥ prabhṛty eva hi tasya lābhataḥ sa bodhisattvadhvaninaiva kathyate ||

---

ātmanairātmyabodho 'pi na syāt | ātmaprajñaptyupādānaskandhopalambhāt | yathoktaṃ <title id="t1">ratnāvalyām</title>—

	<quote id="q1" titleid="t1">skandhagrāho yāvad asmāt tāvad evāham ityapi |
	ahaṅkāre sati punaḥ karma janma tataḥ punaḥ ||

	trivartyaitad anādyantamadhyaṃ saṃsāramaṇḍalam |
	alātamaṇḍalaprakhyaṃ bhramaty anyonyahetukam ||

	svaparobhayatas tasya traikālye cāpy alabdhitaḥ |
	ahaṅkāraḥ kṣayaṃ yāti tataḥ karma ca janma ca ||</quote>

punaś coktam

	<quote id="q2" titleid="t1">alātacakraṃ gṛhṇāti yathā cakṣur viparyayāt |
	tathendriyāṇi gṛhṇanti viṣayān sāmpratān iva ||

	indriyāṇīndriyārthāś ca pañcabhūtamayā matāḥ |
	pratisvaṃ bhūtavaiyarthyād eṣāṃ vyarthatvam arthataḥ ||

	nirindhano 'gnir bhūtānāṃ vinirbhāge prasajyate |
	samparke lakṣaṇābhāvaḥ śeṣeṣv apy eṣa niścayaḥ ||

	evaṃ dvidhāpi bhūtānāṃ vyarthatvāt saṅgatir vṛthā |
	vyarthatvāt saṅgateś caivaṃ rūpaṃ vyartham ato 'rthataḥ ||

	vijñānavedanāsañjñāsaṃskārāṇāṃ ca sarvaśaḥ |
	pratyekam ātmavaiyarthyād vaiyarthyaṃ paramārthataḥ ||

	sukhābhimāno duḥkhasya pratīkāre yathārthataḥ |
	tathā duḥkhābhimāno 'pi sukhasya pratighātajaḥ ||

	sukhe saṃyogatṛṣṇaivaṃ naiḥsvābhāvyāt prahīyate |
	duḥkhe viyogatṛṣṇā ca paśyato muktir ity ataḥ ||

	kaḥ paśyatīti cec cittaṃ vyavahāreṇa kathyate |
	na hi caittaṃ vinā cittaṃ vyarthatvān na bhaviṣyati ||

	vyartham evaṃ jagan matvā yāthābhūtyān nirāspadaḥ |
	nirvāti nirupādāno nirupādānavahnivat ||</quote>

atha syāt—bodhisattvā eva naiḥsvābhāvyam evaṃ paśyantīti | etac ca nāsti | śrāvakapratyekabuddhān adhikṛtyaivaṃ vacanāt | katham etaj jñāyata iti cet | ucyate—anantaram eva bodhisattvān adhikṛtya—

	<quote id="q3" titleid="t1">bodhisattvo 'pi dṛṣṭvaivaṃ sambodhau niyato mataḥ |
	kevalaṃ tasya kāruṇyād ā bodher bhavasantatiḥ ||</quote>

---

śrāvakopadeśasūtreṣu ca śrāvakāṇāṃ kleśāvaraṇaprahāṇārthaṃ phenapiṇḍodakabudbudamarīcikājalakadalīskandhamāyādyupamānairnirūpitāḥ saṃskārāḥ— 

	<quote id="q1">phenapiṇḍopamaṃ rūpaṃ vedanā budbudopamā |
	marīcisadṛśī sañjñā saṃskārāḥ kadalīnibhāḥ |
	māyopamaṃ ca vijñānam uktam ādityabandhunā ||</quote>

amum evārthaṃ pratipādayat<author id="a1">ācāryeṇo</author>ktam—

	<quote id="q2" authorid="a1">anutpādo mahāyāne pareṣāṃ śūnyatā kṣayaḥ |
	kṣayānutpādayoś caikyam arthataḥ kṣamyatām idam ||</quote>

tathā—

	<quote id="q3" authorid="a1">kātyāyanāvavāde ca asti nāstīti cobhayam |
	pratiṣiddhaṃ bhagavatā bhāvābhāvavibhāvinā ||</quote>

---

yas tu manyate—yadi śrāvakayāne 'pi dharmanairātmyaṃ deśitaṃ syāt | tadānīṃ mahāyānadeśanāvaiyarthyaṃ syād iti | tasyāpi tanmatam evaṃ yuktyāgamavidhuram upalakṣyate | na ca dharmanairātmyamātram eva mahāyānadeśanā pratipādayati | kiṃ tarhi bodhisattvānāṃ bhūmipāramitāpraṇidhānamahākaruṇādipariṇāmanāsambhāradvayācintyadharmatām api | yathoktaṃ <title id="t1">ratnāvalyām</title>

	<quote id="q1" titleid="t1">na bodhisattvapraṇidhir na caryāpariṇāmanā |
	uktā śrāvakayāne 'smād bodhisattvaḥ kutas tataḥ ||

	bodhicaryāpratiṣṭhārthaṃ na sūtre bhāṣitaṃ vacaḥ |
	bhāṣitaṃ tu mahāyāne grāhyam asmād vicakṣaṇaiḥ ||</quote>

dharmanairātmyadyotanārtho 'pi mahāyānopadeśo yujyata eva | vistarābhidhānasya vivakṣitatvāt | sūcanāmātraṃ tu śrāvakayāne dharmanairātmyasya | yathoktam <author id="a1">ācāryapādaiḥ</author>

	<quote id="q2" authorid="a1">animittam anāgamya mokṣo nāsti tvam uktavān |
	atas tvayā mahāyāne tat sākalyena deśitam ||</quote>

alaṃ prasaṅgena ||

---

arthināṃ dehīti śabdaśrutim eva tāvad bhāvayatām amī māṃ yācanta ity avetya muhurmuhur bodhisattvānāṃ yat sukham utpadyate tad eva tāvan nirvāṇasukhād api sātiśayam | kim uta bāhyādhyātmikavastutyāgād arthijanaṃ toṣayatām iti | kiṃ punar ādhyātmikam api vastu tyajatāṃ bodhisattvānāṃ śārīram api duḥkhaṃ notpadyate | yata evam abhidhīyata ity āha—naiva hi mahātmanām acetanānām iva cchidyamānānāṃ śarīraduḥkhodayasambhavaḥ | yathoktam <title id="t1">āryagaganagañjasamādhau</title>—

	<quote id="q1" titleid="t1">tad yathāpi nāma syān mahāśālavanam | tasmin kaścid āgatya śālaṃ chindyāt | tatra teṣām avaśiṣṭānāṃ śālānāṃ naivaṃ bhavati—eṣa cchinnaḥ | vayam acchinnā iti | na teṣām anunayaḥ | na pratighaḥ | na kalpaḥ | na vikalpaḥ | yaivaṃ kṣāntiḥ | iyaṃ bodhisattvasya paramā gaganasamā kṣāntipariśuddhir iti |</quote>

uktaṃ ca <title id="t2">ratnāvalyām</title>—

	<quote id="q2" titleid="t2">śarīraduḥkhaṃ naivāsya duḥkhaṃ syātkena mānasam |
	lokaduḥkhaṃ karuṇayā tenaivāsya sthitiściram ||</quote>

---

daśabhyaḥ pāramitābhyo dhyānapāramitaivāsyādhikatarā jāyate | sanmataya ucyantaṃ āryāḥ | teṣāṃ satyāni sanmatisatyāny āryasatyānīty arthaḥ | svarūpaṃ svabhāvaḥ | sūkṣmajñānagamyaṃ svarūpaṃ sūkṣmasvarūpam | sanmatisatyānāṃ sūkṣmasvarūpaparijñāne mahadasya kauśalam upajāyate | tatra catvāryāryasatyāni duḥkhasamudayanirodhamārgākhyāni | nanu ca dve eva satye bhagavatā nirdiṣṭe, yad uta saṃvṛtisatyaṃ paramārthasatyaṃ ca | yathoktaṃ <title id="t1">pitāputrasamāgamasūtre</title>— 

	<quote id="q1" titleid="t1">satya ime duvi lokavidūnā diṣṭa svayam aśruṇitva pareṣā |
	saṃvṛti yā ca tathā paramārthaḥ satyu na vidyati kiṃci tṛtīyam ||</quote>

<title id="t2">madhyamake</title> 'py uktam—

	<quote id="q2" titleid="t2">dve satye samupāśritya buddhānāṃ dharmadeśanā |
	lokasaṃvṛtisatyaṃ ca satyaṃ ca paramārthataḥ ||</quote>

tat kutaḥ satyadvayavyatirekeṇāparāṇi catvāryāryasatyānīty āha yady apy evam, tathāpi heyopādeyayoḥ pratyekahetuphalabhāvasandarśanārthaṃ catvāryāryasatyānīhopadiśyante | tatra heyapakṣaḥ saṅkeśaḥ | tasya phalaṃ duḥkhasatyam | hetuḥ samudayasatyam | upādeyapakṣoṃ vyavadānam | tasya phalaṃ nirodhasatyam | tatprāptyupāyo mārgasatyam | tatra saṃvṛtisatyāntargatāni duḥkhasamudayamārgasatyāni | paramārthasatyasvarūpaṃ nirodhasatyam | evam anyad api yat kiñcit satyajātam, tad api satyadvayāntargatam eva yathāsambhavam avaseyam ||
